Benomaya ainbaon manan

Piura jemamea joni Amador itan jawen awin Josefa, jaboronki jaton xobon itan ani mai pastoya
ikain raroshaman iikana iki. Jabaon keen jaweki ika iki wakabo inaati.
Ikaxbironki wetsa neten, Amador ishtonbires isinax mawata iki. Ja neten peoxonronki, Josefanin
mesko atikoma jawekibo nokoboa iki. Jawen onis shinanboronki tsonbi raroati atinpayama iki. Masabo
tenei sinaresironki ipaonike, tsoa jonibo yamanko itan matsinkobo kax noibatishoko kawantani.
Jawen shinamanresronki apaonike jawen bene manish meranbo benakin. Yankabires winiatani
jeneyamai. Niwe koshi itan paro xoo ikaiboki manakebironki, tsonbitani jakon joibo bexonyama iki.
Jaskara iikinbironki, wetsa neten ainbaon westiora xonxin wirish, kesten itan nenke ninkata iki:
Juiiiiiiiiiiíu…Juiiiiiiiiiiíu…. Jaronki ika iki jawen benen xonxin, jan wakabo tsinkipaoni. Jatianronki
benomaya ainbaon ja xonxin onanrestana iki. Nato xonxin riki nokon bene jaskati xonxin ipaoni.
Jatian, ja ainbo janbixbi yokakata iki.
—¿Tsoamein jaskati xonxin ike?
—Eara benoti atipanyamake. ¡Ja riki nokon benen xonxin!
Ratetax yakakainxonronki yankon manan mayamakin oinyanan ninkaribia iki. Jaskaaxonronki aka
iki xonxin mawakin: “Juiiiiiiiiiiiíu…Juiiiiiiiiiiíu…”.
Jaskaaxonronki jawen shinan pontea iki nokon benen xonxin riki nato ixon. Basimabo manan winoironki
Josefa shinan tsokaska iki. Jaskaakin oinnabironki ika iki, nai koinman bari mapoa ikain westiora ota
jawen benen yora jisabi itina. Ja kaya otaki yoinmetaronki ainbokiri joi ochoma ochomakirana iki
itanribi chibanon ixon kenaa iki:
—Jowe, jowe… Ea chibanwe, nokon noi noma, aronkia iki.
Jatianronki winiananbi ja ainbo raroa iki, ota meran jawen benen yora oinnax, itananbi neskata iki:
 ¡Ja riki nokon bene, jakopi ea ikonbiresi onisai! ¡Nokon benera en akonbireskin benapachoai!
Jaskaatanaronki ainbaon jawen waka inaabo ishton tsinkia iki, jaskatax nai koin otaki yoinmeta kaya
chibani kaa iki. Kayanronki aka iki ainbo kenatan kenatankin:
—Jowe, jowe… Ea chibanwe… nokon noi noma, akin.
Benomaya ainboronki tsonbi bechitenti jisama ika iki. Jawen waka inaabo ibin ibinbainironki, kaya pekao
kaa iki. Jatian Yankon Manain nokotaxronki ika iki, westiora ani ian kexa kax kenitini. Jaskakebironki,
ja ainbo jatibi jawen wakaboyabi ian yoshinman biakebaina iki. Jaskataxron jawetianbi moa pikoyama iki.
Jaskarainxon peoxonronki, Yankon Manan rama “Benomaya Ainbaon Manan” akin janekanai. Tsoa
jonibironki ja manaman kakashamai, jain xonxin ikai, osanai itan chexakati waoo ikaibo ninkakanai
kopi. Wetsa jonibaonronki jain westiora ainbo kikin metsa itan wiso chopa saweya oinkanai. Joni
winotaiboronki akai jato kenakin, jaskataibironki tsonbi chibantima yoikanai.

---

Nii yoshin

Non paromea niibo ikainra westiora nii yoshin jake,
jawen jane riki Choyachaki.
Choyachakira jawen koshi shinanman yoinabaon
iamax non kaiboboki yoinmeti atipanke, jaskaaxon
jato beparanti kopi. Ikaxbi ¿jawekeskaaxonki jonibo
beparanai? Westiora joni niimeran kax jabicho iitaira ikai,
Choyachaki ja jonin rareboki yoinmeti jaskataxra ikai jaiba
nokoti. Jatian jaskara oinnaxra ikai ja joni jawen rareboki
raroi, jaskakinra akai wetsa bainbires iweabi chibankin,
Choyachakibira ikenbi onanyamaxon. Joni beyosmaxonra
kikin kachio iweai. Moa ocho iweaxra ikai Choyachaki bain
kakatibi keyoriti, jaskaaxonra akai niimeran yoinabo onsa
ikain joni benomakin, jainoaxra jatiribi jonibo jawetianbi
moa pikoyamakanai. ¿Jawekopiki jato jaskai? Yosibaonra
yoiyai, Choyachaki niibo koirana yoshin. Jonibaon
niimeran kaxon yokaxonmabi yoinabo reteaironki sinatai
jaskaakinronki jato benomai. Wetsatianronki jaton
keenkin jato boai.

---

Maxo naikan kani 

Wetsa neteronki, westiora maxo ian kexa kenitax onis onisa iki. Jaskakinbironki aka iki,
naikan ika jonibo pishta akax ransai itan jawekiai iikanaibo jene bexnanmeran oinnkin.
Jaskara merakenbironki, westiora ani ishmin ian kexa paketoshita iki, onpax xeai.
Pakexon, maxo ian kexa kenita oinxon yokata iki.
—¿Jaweki akirin mia, chanshoko maxo?
—Nai bochiki pishta akax rarokanaibo oinnira ea iitai, kakasabira katikoma iki.
¿Jawekopiki mia ea iweyamai, chanshoko ishmin? —aronkia iki maxokan.
Jaskaa joi ninkaxon itan akinmisti shinan ikiranketianronki ishminman maxo yoiya iki,
jawen pekain perakati. Jaskaaxon naikan noyakina iki. Nokoxonronki, noe pitibo itan
xeatibo jato betan akonbireskin jawekia iki. Jaskaribi raroshaman ransaa iki.
Moa yantainra iketianronki, jonibo raroi saa ikanainko ishminman maxo benaa
iki. Nokoxon yoiya iki, chanshoko maxo, noa kati orara moa nokoke, kanon kawe.
Jaskaaronki maxo jokashama iki ransaresti shinanya ikax, jaskataxronki naikan baneta
iki.
Jaweti ora pishta moa keyota pekaoronki, maxo pikasribia iki, jaskarain wishtin
ainbaon xobon merati kaa iki. Kaketianronki, wishtin ainbaon maxo pikasai oinxon
westiora mapó kenti itan westiora cañihua bero menia iki ja xeatiati kopi. Jaskara
menia ratekainxonronki maxokan cañihua bero oinna iki itan ja beroshokon potoyamai
kai shinankin, wishtin ainbo neskaa iki:
—¿Min shinanaki nato westiora cañihua beroshokon ea pototai? Natonra ea nati ati
jisamabobi iki.
Wishtin ainbo oke bechia
oinxonronki,
maxokan chonka
cañihua bero
ishton bitanan
kentikan nepota iki.
Jaskaaxonronki, pikasi poko choo iiyananbi
maxokan cañihua xeatiakin peowa iki. Ja xeati ikai
chiwinironki ika iki xonxin iiti raroshaman.
 Jaskakenbironki, cañihua xeati boabati peokota iki main shoo ibotani. Jaskataironki
raroanan maxokan kentikamea xana ikenbi taxotan taxotankin jawekia iki, jan shinana
iki paxkinyamakin keyoti. Ikaxbi, raroshaman shinan iwanaronki ika iki masa shinanti
jaweki baneti, cañihua xeati boabati jeneyamakinronki xobo bochoa iki, jaronki
maxokan bechitenti atipanya iki.
Jatian jawen xobo cañihua xeati bochoa oinnaxronki wishtin ainbo sinata iki, jaskaaxon
maxo sina iki neskakin:
—¿Jawekopiki ichaira cañihua bero kentikan min nepota? ¿Miaki en senen
meniyamawana? ¡Ramara, nato xeati shoo ika mawexon keyo min xaeti jake!
Jaskaaronki, maxokan rabinkin itan masa shinankin, ishton main joti shinana iki. Ikaxbi,
tson iweti yamaketianronki risbi nenke bena iki, meraxon, wishtin ainbo yoiya iki, main
paketi kopi akinti.
Jaskaa jeen axon, wishtin ainbaon maxo risbikan nexa iki, jaskatananronki jainmashoko
pakea iki. Chonka mitoro moa main nokoti maxkakebironki, maxokan westiora bawa
noyai oinxon ichata iki:
—Shaa.¡Bawa jatsan! ¡jana tonko!
Maxo jaskati shiroketianronki, bawa kikini sinata iki, jaskaaxonronki risbi xatenankin
peowa iki. Risbi moa tesetai oinaxronki, maxo koshin sai ika iki:
—Jeee. ¡Kobija ea peanxonkanweee! ¡Eara paketai! ¡Ea akinkanwe!
Sai ikaironki tsonbi ninkayama iki. Kikin bis ikirani joaxronki, makanki paketa iki. Cañihua
potoakin xearonkin ika iki kikini jarass ikaini, jaskatax jatibi nato main janbisbaina iki.
Manan yosibaonra yoiyai jaskatax ani manan ikain cañihua yoa peokoni.

---

Soi Mano betan Tsirin Niwe ini

Moatianronki, yomerakas wetsa rabe jatobicho jaa ipaonike. Soi Mano, wetsa
reken, janronki apaonike yomeraxon jonibo yapa menikin, noimis ixon. Jatian Tsirin
Niwe, wetsa chini, jabiribi ipaonike westiora ranon raenankasma itan akinmisma.
Wetsa neteronki, ja wetsa rabe ianman yomerai kabekona iki, nokoxon merakana
iki westiora ani amakiri. Jatianronki, Tsirin Niwen jawen pia yatanrestana iki
amakiri tsakati kopi, ikaxbi, shakokin nonti tanxama bismanbainironki jenenko soo
irita iki. Jatian pikoyamaitianronki, Soi Mano jenenko chorona iki jawen wetsa
benai, ikaxbi merati atipanyama iki.
Basi benaxonbi merayamaxronki, Soi Mano shinan tsokas itan onisa xobon joa iki.
Jaskara oinxonronki jawen titan jaweki winota ixon yokata iki. Jatianronki, ja
ranonman jawen tita yoiya iki Tsirin Niwe jenemeran kaa itan benakinbi merayama.
Jaskara joi ninkatanaronki, jawen titan rateyonkin jonibo yoiya iki jawen bake
benakini bokanti. Jonibaonronki basi benaxonbi merayamakana iki, jaskarainronki
ikonbiresi onisa xobon bekana iki.
Nete xabaketianronki, Soi Mano, jawen yosi Shano Kean xobon kaa iki, jawen
wetsa jenemeran kaa benakinti yoi. Jatianronki, yosi Shano Kean meraya joni
ixon akinti jeen aka iki. Jaskaaxonronki, ja yame yosin oni paenmeran oinna iki,
Tsirin Niwe akoronman neten joti jisamabires itina.
—Min wetsara mawatama iki ian xamanra itinke, ikaxbira akoronman beyosa joti
atipanyamake. Ja bitira atikoma iki itan kikin onsa iki— aronkia iki yosin.
—Yosi, ibanon onsa. Eara keennai jawerato ponteki nokon wetsa itina ixon min
yoiti. En benabainxon akini kati kopi - ikironki yoyo ika iki Soi Mano.
Rakeyamai kai oinxonronki, yosin Soi Mano chibana iki. Jaskataxronki, Tsirin Niwe
benai nonti bitanan ianman bokana iki.
Ja iibatain nokoxonronki, Soi Manon amakiri meraribia iki, ikaxbironki yora saki
iki peokota iki. Rateta oinxonronki yosin, ichama oni jene xeama iki itan
romen xoon aka iki akoronman beyosatima kopi.
Jaskakebironki, amakiri iwanaxbi akoron jonin yoinmeta iki. Jaskaaxon
jato yoiya iki:
—¡Eara keenyamai yokaxonmabi nokon ianman maton yomerati!
—Sinayamawe chaikoni, eara keennai nokon wetsa pikoxon min
menitires— aka iki Soi Manon.
Jaskaaronki, akoron joni iwanaxbi ani rono baneta iki, jainxon Soi Mano natexkasa
iki. Jaskaketianronki, yosi ishtonbires inon yoinmetax akoronki chorona iki, kaxon
texonko natexa iki.
Nato ani yoinabo onsati reteananaironki, ian samani peokota iki. Jaskakebironki
ika iki, Tsirin Niwe ani samaman pikoa iakekaini. Jatianronki, Soi Mano jenenko
chorona iki jawen wetsa akini. Bixonronki, romen xoon aka iki beyosa jishtenti
kopi. Jaskaa basimaronki, Tsirin Niwe jainmashoko jishtena iki.
Jaskaaxon ian kexa oinkanaronki ika iki, yosi Shano Kea itanribi akoron yosma
xatebires itina. Yosinronki jato neskaakin yoiya iki:
—¡Botankanwe! Jawerano kamanbires ea reteananbanon. Basima riki moa ea nai
isati. Soi Mano, ramara, nokon toan mia banetai. En apachoai jawekibo onantanan
non jemabo koiranoxiwe.
Jaskara winotananronki, nato wetsa rabe nontin nanetanan xobon bokana iki.
Jakonbires nokokanketianronki jaton tita itanribi jatibi jonibo rarokana iki. Shinan
tantia pekaoronki Soi Manon jawen tita neskaa iki:
—Tita, eara kati jake. Yosira nokon wetsa kopi reteanani moa nai isawanke. Yosira
keeinbake jawen toan banexon non jemabo en koiranti. Enra ponte shinanke,
jawen joira en senen axonai.
Jatianbironki Soi Mano jawen piabo itan oni jene bitanan niimeran kanike, jawen
yosin joibo senen ati kopi.

---

Ipaonique huestiora joni benche, huestiora Inca betanribi.
Benche nocóquetianqui, Incaqui yoyo ica iqui: Ea retehue.
"Ea retehue". 
"¿Jahue atinqui en mia retetiqui?", enra mia ayamai", aquinqui acá iqui.
"Jáabi ahue", iquiqui icá iqui, jonin acá iqui.
Jatianqui ja joniqui acá iqui: Ea reteshonra ea min ointiqui", acáqui acá iqui.
Jatianqui joninqui icón ayamaa iqui, jahuequescatashnain ítiqui jáscati ishon.
Jáabiqui jan átiqui quensho,qui ménia iqui.
Jatianqui jointiainqui acá iqui cháchiquin reesh.
Jatianqui ja meni,quetianqui moa acá iqui retequin.
Ja, cháchiquetianqui, toish irita iqui jahuen beronco.
Jatianqui moa oínibaina iqui.
Jatianqui ja reteshon oinaitianqui, bécana iqui nato jori.
Jori joá iqui.
Joshon jahuen táhuiqui biá iqui.
Bishonqui tocon tocona iqui.
Jatianqui tsiqquitashqui yócacanana iqui: "Tsonqui jahue táhui biá? iqui icana iqui.
Jatianqui ján biashqui ja yácata icá iqui.
Jatianqui icá iqui nata Shane joí.
Joshonqui yócata iqui: "¿Minqui táhui biá?
Moaqui nenoqui québaitai oinshonqui.
"Enra biáma iqui", aquin,qui acá iqui.
"Mima bique ea oimahue", aquinqui acá iqui.
Jatianqui pícoshonqui oimaa iqui.
Ja Shane menique, ja Shane joni.
Jatianqui jahuen huetsa manash cayaqui icá íqui, já iquinoshon.
Jáscatashqui ja nocoquetian, ja nócotiribi ícaitianbiqui ia Shane sanaconqui ja tóshatananqui jan nashia iqui moa.
Itáanan,qui moa nóyacaina iqui moa.
Jatianqui moa ja tahui yámaquetianqui, jatianqui jahuen jimitiresqui náshicana iqui ja Shahuanbo.
Jatianqui beash icana iqui tsamá, tsamati.
Tsamá tsama,quinqui acánque shinanquin.
Jatianqui jatíbiqui ja Incan jimín icashqui icana iqui ja tsamá, tsamati.
Moa jatíbi jato Shahuaman jato iquina.
Iitiqui moa shinanribicana iqui.
"Ramamain ea jahue ítiqui ishon".
"Miaqui jahue itiqui ishon".
"Miaqui jahueai ishonqui shinana iqui".
"Eara chiní baquebaon, chini baquebaon, íscojina ashon nocón jina papinon icasha ea íscoshamanai icá iqui.
Jatianqui bochiqui neeinacain nashqui, jihuimeashqui téshomocochón iti shinaniqui, ranbeaquequiranashqui, chímápóqui, páqueta iqui.
Jatian hueníinacainash enjén, enjén, icá iqui moa rabini.
Jáscataiqui huetsan yoiya iqui: "Moara mía ique, Nea caíntanhue", acáqui jatianqui "jansh, jansh", iricaini.
Jatianqui joá iqui Bahua, Chana joi mahua, jatiqui becana iqui joni.
Beshonqui quírica benacana iqui.
Nócoti atipayamatana iqui.
Jatianqui Bahuanqui yátana iqui ja quírica.
Jáscara icashqui Bahuaqui non join icai.
Nato Bahuabo jatíbi joi biai.
Jainoashqui ja pecaoqui jahuen píti quírica biriqui Poín Coscón joshon meratoshita iqui.
Meratoshishonqui jahuen piti quírica biribiqui biá iqui.
Jáscara icashqui .ja Poín Coscoqui jihuín yácatai.
Yacá yacatai, pontécaini noyacainai, cashqui ja píti icain paqueticai.
Jahuéqui mahuá icainco, o Huame retecanainco.
Jatíbiain pa,quetai já.
Jascáaa ashonbiribi pí já iqui já.
Ja pecaoqui huetsa joríbaa iqui.
Joashqui, ¿jahue aquíqui mato itai? icá iqui.
"Icama, nénoriqui nóa Inca reteibacanquetian nonbish jahuequinani tsámatariqui nóa", aquinqui acá iqui.
Jaronquiqui icá iqui Campa, Campa joá iqui.
Jatianqui "mátora jascatibira tsamácanque, ea natón neno cáquetian basicainaitian ea shoncoro, shoncoro aquinqui anonshihue", aquin,qui yoiya iqui.
Jascáquetianqui moa cáa básimabiqui, shóncoro, shoncoro acáqui, jón iricaini.
Ja Campaqui moa jono quirani moa joá iqui.
Tainresiqui.

---

JASCATASH YOASHICO MCA MAHUANI

Nocon coma quenai Inca onantinin.
Jara en rama yoiyai jahue quescaqui moatian ipaoni ishon.
Non Incaboronqui japaonique, "jimi mashi isáya manán" bequeiba.
Camori manan acanai, jain japaonique incabo.
Jain jas̈honronqui, jatoqui apaonique jacóma aquin.
Jatianribi naiqui naman ipaonique.
Barin racans̈hon shocoresqui piti picáticanai.
Jatianribi yoáhoma ipaocanique.
Nane joshinshoco bis̈honres pipaocanique.
Ja yoashico Inca ronqui ipaonique jatibi jahuequia.
Shequi yocácanaqui, banati s̈hequi yocácanaqui, machitonin berás, berás atanan jato neniai.
Ats̈a tas̈ho yocácanaqui, ja s̈hos̈hotishocoboqui rás ayons̈hon jato meniai.
Jatian cas̈hon bánacanabi s̈hos̈hoyamai.
Y jáscaraboqui ipaonique.
Jahlie quescá as̈honqui, Incan jahuen yobin banashocobo acaitian huasa apaonique.
Shino, jatíbi apaonique.
Y ja joira en rama yoique.
Jainos̈hibi ja yoashico Inca retes̈hon.
Ja reteas̈h jimin siquicana iqui jonibo.
Ja jimin siquitas̈hbi s̈hahuancana iqui.
Cánacana iqui.
jatibi ja jimin siquitabo icá iqui.
Como já iqui jatíbi shinanya.
Joni retens̈ho acash, ja moa jabo, moa jacon iti shinani icas̈hbi.
Jatian ja chiní baquebaon piticaya icana iqui jabo.

---

Siron ati

Siron ati riki westiora kina bakeshoko jan Awajún jonibaon 
pishtankoxon jato raromai. Jonibaonra akai atsa xeati xeayanan 
nato kina bakeshokobo metsaakin siron siron imakin. Siron ati 
riki chaxon witax xaobo akana.  Yoirakanai yosishaman itanribi 
onanya jonibaonres nato siron atibo xon akanti.
Bakebaon yoina xaobo siron ati riki onsa. Jaskarabo siron axon, 
yoinabo mawata matsi niwebo bakebaon tsakati atipanakopi. 
Yoiribirakanai bakebo koshimapari iketian yoinabaon 
jaton kaya natsenanti atipana. Jaskarabokopira 
yosibaon bakebo yoiai, yoina xaobo timenbires xon 
akantima.

---

Ronin

Wetsa neteronki Nima paron rikani iita iki. Jaskaakinronki 
aka iki westiora rono bakeshoko bikin, jawen pekaronki 
ika iki metsashoko keneya. Jaskara oinxonronki aka iki 
Niman inanoxon jawen xobon bokin, boxonronki aka iki 
jawen xobo patax mai chinixon itanribi onpax bochoaxon 
jain imakin. Netebo winotaironki ika iki ishtonbires ani. Jatian 
wetsa nete, oi beaitianronki aka iki jawen xanto nemiankin keto 
bimakin peokin. Jonibaon xoboboronki aka iki shakokin rii akin. 
Jatianronki Niman, ronin riki nato ixon onana iki. Jaskaaxonronki 
aka iki masa shinankin, jonibo onsameran imaxon. Jatibi ja jeman 
ika joniboronki ikana iki  ratekanabo.
 Jatian wetsa yameronki, namaketian roninman Nima neskaakin 
yoia iki: “Masa shinanyamawe, enra mia kikiankin noike. Mia 
riki nokon papa itan jatibitianra en mia koiranoxiki. Ikaxbi, 
eara kennai ani ianman min botin, jainbiribi ea jatikopi”.
 Jatian rateresi oxa jishtenxonronki Niman, roninman namaketian 
yoiwana joi senean iki, jakopironki aka iki jato ika ochoma ianman ja 
ronin bokin, jainbiribi jatikopi.
 Ja neten jaskaakin peoxonronki apaonike roninman, Nima namameran jatibitian yoyo 
akin. Roninmaronki apaonike jain jakoinra yapabo yomerati yoikin. Jaskaribi yame 
yomerai kaa jonibaonribironki apaonike ja  ronin oinkin. Jatianronki onankana iki piti 
ronin riki nato ixon.
 Jaskara iiti baritiabo winotaironki ika iki Nima mawati. Jatian jawen ibo mawaketianronki 
ja ronin jawetianbi moa oinyamakana iki.

---

Anishaman joa ikaxbi basimabires otsiax mawatai

Aro gigante akanai riki westiora joa kikinbires ani, jakopira ikanai 
jonibo jaon manai. Nato joakan keyara nokotai 3 mitorokaman, jatian 
jawen iwera nokoti atipanke 70 kirokaman. Jaskaribi nato joa riki 
jatibiainxon onankana wetsa joabo xewinbaina ani joa iketian.
 Nato joa riki Sumatra akanai jemamea, ani paro 
Indonesia ikain. Nato joara xoxoai taxba mai 
mechashamanko, jaskaribi bari xana itan wiso mai 
ikainko.
 Nato metsaira Aro gigante riki “mawa joa” 
akin janekanairibi. Jawetianki jawen joa 
toetai jatianra ikai pisi poati, nami pisia 
jisa. Jaskaakinra akai icha nanbonbo ronro 
itiakin tsinkimakin. Nanbonbaonra akai 
nato pisi joa potoshokobo main maankin, 
jatian jaskarainra ikai wetsa Aro gigante 
joabo xoxobotani. 
Nato Aro gigante  joara 40 baritiakamanres 
jaai.  Jatio basi baritiakaman jaainkora ikai 
kimishatires joai. Jaskaribi nato Aro gigante 
akanaitonin joa toetaxra ikai kimisha neteres 
jaai.

---

Jaskatax Shipibobaon jeman chii nokoni

Moatianronki ipaonike inka jonibobicho chiiya. Shipibo itanribi Konibo 
joniboronki ipaonike chiikan ikonbiresi yoronaibo.
Wetsa netenronki ika westiora inka ainbo, chii xenashamatonin yoa aati 
yakata. Nato ainbaon bawaronki ika iki metsashoko, jawen xeta nenke 
itanribi ponteshamanki. Ja neteronki ika iki ja bawa ishton jawekiakasi chii 
kexa yakatax kaxai wini wini, westiora bakekeska. Jatian jatsanxonronki inka 
ainbaon, bawa werana iki: “Orichaisi katanwepanon, minra ea tsokasaresai”, 
aronkia iki. Jaskaaronki bawa onisa iki, jainxonronki shinana iki. “Ramara nato 
chii wetsankobires potanoxon en boai”. Jaskaaxonronki aka iki, xetan chii 
natextanan ani jiwinko noyakinki. Jatian jaskara oinxonronki westiora inka 
jonin, ani jiwiki oi kexto pakea iki. Jaskaakebironki ika iki westiora poinkosko 
pespe pespe istoshiti, bawa akini joax. Moatianronki ipaonike poinkoskobo 
joxoshaman isabo, jatian janronki aka iki jawen joxoshaman pei chopetanan 
chii mapokin, oin nokaatimakopi.  
Japekaoronki nato isa rabe, chii ocho boti shinanax noyabekona iki. Jatian 
chii xanan ayoraronki aka iki bawan shipibobaon mai senena ponteshaman 
chii pakekin.  Rama non yoiti atipanke bawa itan poinkoskokopi, shipibobaon 
main chii nokoni. Chii xanan anikopironki iki bawan xeta ramakamanbi wekiya, 
jatian poinkoskokan joxoshaman isa ipaonixbi, rama wisotsi iki, akonbireskin 
koinman ani ikax.

---

Ponsen: Tsokasma yoina

 Ponsen riki jatibi Sudamérica mai nexbabo ikain 
jaa. Jaskaribi nato yoinara nete ibaitanishamani jiwi 
bonkomeranbo paniax oxai. Nato yoinakira jonibo 
manaikanai,  iiyosmai jaakopi.  Ponsen riki oxarin 
iamax kairin ixon onantima, kikin jainmashoko iikaini 
basibires taxketaikopi. Jaskatai ointi riki berobo banax 
jawetianki xoxoaipanon ikax manati jawekikeskaribi.
Neskarainra non shinanti atipanke, ponsen riki 
yosmaira yoina ixon. Ikaxbi, jawen iiyosma jaweki 
riki jabe yoinabaon pinaketian jan kishpimemai. 
Ponsenra ishtoax jabayamai, jara ikai peibomeran 
jikiax shakoyamai pani. Jaskaribi ponseman rani 
riki manxantanishoko, jiwi konoabo ikotaikopi. 
Jaskara emo manxantanishoko jawen yora iketianra 
akai, jabe yoinabaon jato bebon itinkebi jaskabires 
merayamakin.

---

Yapa ainbo

Wetsa neteronki westiora ainbo atsa xeatianoxon wainko atsa 
bii ka iki. Kakinronki aka iki jawen rayos ainbo jawen bakebo 
koiranxonti yoibainkin. 
Jatian atsa bii kawanaxbironki ika iki ja ainbo jakonshaman 
yapayabores joi, jatianronki aka iki jawen rayos ainbaon 
ratekainxon oinkin. Jaskaaxonronki yokata iki jaweranoaki 
yapabo bea ixon. Jatianronki beorestanikinbi ja ainbaon jawen 
rayos neskaakin yoia iki: 
Yomerai jonibora en bain bechike, jabaonra ake ea menikin. 
Ironkia iki.
 Jatian bakebo jeman tsiniai oinxonronki aka iki jawen rayos 
ainbo yokaakin.
 ¿Oarin nokon bakebo? 
Jatianronki aka iki jawen rayosan ratekainxon, jabora ikayai 
¿wetsaboki min oinna? – aronkia iki.
 Moa bariapan iketianronki aka iki ja ainbaon, bawin betenshaman 
Ishtan menikin neskaakin:
 Ishtan, nato bawin beten riki miabiribi shinanbainxon en axona.
 Jaskaaronki Ishtan kikini raroa iki, jawen awinman noeshaman 
beten yoa axonakopi.  
Ikaxbironki, jawen rayosan oinna nato ainbo jawen baban ewa 
ikai keskatishaman iama iki, jaronki ika iki beski irestanishamani.
Jaskarakopironki Ishtan jawen titan yoia iki nato 
ainbaon jaweki akaibo kachibanti. Jawen titan 
jaskawanaronki ika iki Ishtan yame oxakeska 
baneti. Jaskaaxon oinnabironki ika iki xobomeax 
jawen awin jonetax pikoti, jainoaxronki ika iki 
parokiri kai.
 Jatian jeneori kaitian yatankasabironki ika iki ja 
ainbo taekiri yapax koshinshaman nonokainni. 
Jatianronki ika iki Ishtanki ikonbiresi rateti. 
Jatianparironki aka iki westiora yapa ainbo riki nato 
ixon onankin. Neskara jawekibaonronki apaonike 
moatian, ainbobaon yoinmexon jonibo keenmakin. 
Jaskara oinnaxronki Ishtan wainko jawen awin 
benai ka iki. Kaxonronki aka iki jawen 
awin chopaoma itanribi pikasishoko 
yakata  nokokin,  yapa ainbaon 
jiwiki nexabainakopi.
 Jaskarainoa 
rate 
biaxronki 
ipaonike Ishtanman awin wainko 
jabicho katin rake, jatian kaironki 
ipaonike wetsabo kaitianres jato 
betan kai.

---

Maxkoshoko isa yomeratinin mecha

Tsonkiro riki westiora isa kikin ishto itanribi yomeratinin mecha, wetsa 
jabe isabo xewina. Nato isa riki yapa beshebo yomerakas. Jaskaribi, 
wetsatianbora akai xakacharo itanribi tokoro beshe yapaiboribi bixon 
jawekiakin. Yapa beshebo riki jan keenshaman. 
Yomerakinra akai tsonkironin, jiwi bochiki peyakaxon yapabo sotan 
sotankin. Nato tsonkirobora non merati atipanke paron iamax ian kexa 
jiwin peyakabo. Jawen pei riki taxakeska manxantanishoko, jaskara 
iketianra akai yapabaon oinyamakin.
 Jatian paxkinyamakin yapabo sotan sotankin meraxra ikai westiora pia 
keskati yapaki choroni. Jaskaakin jene tsakaxonra akai yapabo bikin, 
jaskataxra ikai yapa xechankaya noyakaini. Jatian jiwin peyakaxonra akai  
mishkiyamakin jakonshokoaxon yapa jatiobi xeakin.

---

Sara betan Wiro

Moatianronki ipaonike manan jonibo ikain rabe keska 
jonibo jaai, Chayanta betan Charkas akanai jonibo. Nato 
joniboronki ipaonike maikopi rawibekonax jatibitian reteanani 
jaabo, maiyaribi ixonbi wetsa maibo jato bichinkasaikopi. Ja 
joniboronki ipaonike jaton riosan koiranabo. Chayantaboronki 
ipaonike mai rios Pachamama akanaitonin jato koirana, jatian 
Charkasbokan kana rios Illapa akanaitonin jato koirana. 
Westiora Chayanta ranon Wiro akanaironki ipaonike kikin 
koshi shinanya itanribi reteananti onan. Nato ranonronki ika 
iki westiora metsa itan reteananti onan xontakobetan 
wanoa, ikaxbi ja xontakoronki ika iki Charkas ainbo. 
Wetsa netenronki aka iki Charkas jonibaon Chayanta 
jonibo benabeirankin, jatobetan maikopi 
reteanantikopi. Jatianronki ika iki Chayanta 
jonibo kopikanoxon jaton xobomeax 
jokoni. Wiro itanribi jawen awin Saran 
koshixon jato ikinaronki ikana iki ja nete
icha jonibo jaton ainboyabi reteanani. Jatian reteanankanai 
naporonki aka iki westiora pian Saran jointi bebanbainkin, 
jaskarainronki ja ainbo mawabires paketa iki.  
Jaskara oinnax rateyonkinronki aka iki Wiron chirankoxon 
jawen awin tewakin. Moa mawatax  shakoyamaitian  ja 
ranon aninbires wini sai ika iki. Jatian jawen beonronki ika 
iki Saran jointi ponteshaman tosoti, jaskaaxonronki aka iki 
jawen jointi mechaakin.  Jaskakebironki Saran jointiainoax 
westiora metsashoko xobi xoxoa iki. Jatian ishtonbires 
anitanan bimiaronki ika iki ja bimi westiora metsashoko 
ainbaon joxoshaman xetakeska baneti.  Ja ika iki xeki bimin 
berobo. Jainoaxronki joshintanishaman nenke boo pikota iki. 
Ja ika iki xekin boo. Jaskakebironki aka iki soishaman yankon 
kobijanin rakokin. Jaronki ika iki xeki texkaman xaka.
 Jaskara winoketianronki Wiron xeki bitanan rios Wirakocha 
rabia iki. Jatian ja rios Wirakocharonki aka iki mai rios 
Pachamama akanaikaya meniti yoikin. Jainoa jawen jonibaon 
jatibitian xeki jawekiakantikopi.

---

Niibo natsabaini keotai yoina

 Roo riki niibo natsabaini keotai.  Nato yoinara ikai jatibi 
nato main ika yoinabo xewinbaini koshin keoti, jaronki 
non ninkati atipanke pichika kilómetro ocho inonbi. 
Noto roora ikai koshin keoti jawen tamo anikopi 
itanribi jawen teton westiora borosa keska ikain icha 
niwe weitaikopi. Nato roo riki nete xabataitian keotai. 
Jaskaribira keotai oi beia onanax iamax onsameran ixon jawen 
kaibobo keshani.
 Roobora ikai tsamatax keoti. Roobo tsamata ikainra jake roo awin bakeyashokobo. 
Jaskaribi ani roo bene riki jato rekenxon iweai. Roo benenra akai roo awinbo 
kikiankin koirankin. Jaskaribiakinra akai roo benen, roo bake pikobenashokobo 
jawen bakema onanxon jato ratekin. Roobaonra aniai jawen bakebores.
 Nato roobora sinamabo iki, ikaxbi, roo raeamabo tsamata oinnax jato patax katira 
onsa iki. Teakana sinaxonra mia natexti atipanke.

---

Westiora joxo xotokan xao iní

Moatianronki ika iki obijabo koiranai Sisko akanai ranon, 
jawen obijabo koirani iwanax yantanaitian manamamex iipaketi. 
Jatian bain jokinronki aka iki westiora joxo xoto jawen pei pesketa 
merakin. Noibaxonronki aka iki Siskon ja xoto bikin jawen xobon 
boxon raonnoxon.
 Jatian jaweti nete pekaoronki ja xoto benxoa iki. Jaskati 
benxoketianronki aka iki Siskon ja xoto jain meraibatain boribakin 
jainxon rantikopi. Oniskainxonronki aka iki neskaakin yoikin: “Eara 
netetibi mia oinni miki moa axea iki, ikaxbira mia ikainbiribi mia 
kati jake, mibe xotoboiba”. Jaskaaxon jeneabironki ika iki ja xoto 
noyayamai. Jatianronki aka iki Siskon ratekainxon oinkin, jaskaakin 
oinnabironki ika iki ja xoto kin metsashoko xontako baneti.
Ja xontakoronki ika iki kikin soi ainbo itan jawen beroronki ika 
iki yame wishtin joeta jisa, peneshaman. Ja xoto ainbaonronki aka 
iki ea riki westiora apo jonin bake xontako akin. Jaskaaxonronki 
aka iki tsoabi yoitima yoikin, jaweti netepari banekasaikopi. 
Jainoax peokotaxronki ipaonike Siskobicho iketian ja xoto ainboi, 
jaskaaxonronki apaonike Siskon jawen obijabo koiranaikaman 
metsa 
bewashokobo bewaxonkin. Netetibi oinnanabekonai 
kopironki ika iki ikonbiresi keenbekoni, jawebi akashamanonkaman, 
jaskarainxonronki shinankana iki jawetianbi potanantima. Jatian 
nato jawekironki tsoa jaton kaibobaon onanyama ika iki. 
Wetsa neteronki ika iki westiora obija manoti. Jatian nete xabaketian 
yamekirishamanronki ika iki Sisko ja obija benai kai, kakinronki aka 
iki jawen xoto jawen pishameran niabainkin. Moa obija meraxronki 
ika iki kikin ishton joi, joxon jawen pishanko xoto benabironki 
ika iki yama. Jatian ratereskinronki aka iki jawen xobo rebeskin 
ja xoto benakin, ikaxbironki merayama iki. Jakoma jawekira moa
 winoke ikaxronki ika iki jointi tseketaikeska ikirani. Jaskaatax jeman 
pikoxon oinnaronki ika jaweti joxo xoto ranires niwen aka iakebaini, 
jatian ochomakainxonronki aka iki jaweti xoto xaores merakin. 
Jaskarainronki Sisko aninbires winia iki, ikaxbironki aka iki westiora 
anicha xao bixon jawen pishanko benxoakin.
 Jaweti nete winotapekao jawen obijabo koirani iikironki, Siskon jan 
benxoaibata xoto xaoshoko westiora siron ati bakeshoko aka iki. 
Jaskaaxon tanakin siron akaronki ika iki kikin jakoinrai keoti, ani 
mananbo raroabainonkaman. “Mia riki nokon soi noman jakonshoko 
keo. Ramara jawekeskaaxonbi jaskabires en mia jenebainyamai, 
ironkia iki Sisko.  
Jaskaniketianronki akai ramatian obija koiranai ranonbaon, manaman 
yakaxon jaton siron atishokobo xoto keotaikeskabo metsakin siron 
imakin.

---

Tintayo akinmisti shinanya joni iní

Tintayoronki ipaonike Wampis akanai jonibaon koshi, jaronki ipaonike 
meraya. Wetsa yameronki aka iki ja jonin jakomatani namakin. Jatian 
namaketianronki xawan itan bawabaonki neskaakin yoia iki, jaweti 
nete oi kexto bexonra ani jenetiamai joai, min joniboyaxonbi ani jiwibo 
benawe jan neetax mato kishpimenon. Jatian rateresi jishtenxonronki 
Tintayonin jawen jonibo ani jiwibo benax jain neekanti jato yoia iki.
 Jaskaribironki Tintayonin wetsa jeman ika joniboribi jato yoiti shinana 
iki,  jaboribi  kishpimekantikopi. Jato yoi  katikopironki Tintayo 
wiso inonki yoinmeta iki, basiora yoinabaon yoinmeta onsa ikenbi, 
jaskaaxonronki aka iki jonibo ishton jato yoipatanbainkin. Moaribi 
chinita xobon ika jonibobicho yoiti maxkakenbironki  niweaba peokota 
iki. Jaskataironki Tintayo jawen kaiboboki moa jiwin neekana ixon jato 
oinni joriba iki.
 Kikin ishtonronki ika iki jenetiai, taxa aniosibo itan bakox 
mayataitoninronki aka iki mai mapobetankin. Jato yoitanax jokin 
Tintayonin oinnaronki ika iki jatibi  jonibo moa ani  jiwibaon 
neekanabo. Jatian ratekainxon oinnabironki ika iki jawen bakeshokobo 
onsameranbires, maxko jiwin neekanakopi. Jaskakenbironki aka  iki bai  
koshin ja jiwi tanxamakin,  jainronki ika iki Tintayonin bakebo itanribi 
jawen awin ratetax ikonbiresi sai ikani.
Jaskara  jawen bakebo oinnaxronki Tintayo mesko raobo samatai 
joni ikax, taa jawe ireskiaipanon ikax, ani ronon ewan yoinmeta iki. 
Jaskaaxonronki aka iki ja maxko jiwi poxotamabi, kawatikeskati 
koshkixon jawen bakebo shitamaxon kishpimemakin. Moa  jatibi jonibo 
akina pekao jawen koshi keyokainonkaman ikonbiresi paxkinaxronki 
ika iki, Tintayo mai sero samanainko paketi, jaskatax manota iki. 
Jaskarainronki ika iki jakiribi moa joniti atipanyamai.
 Pichika nete ikonbiresi oi bea pekaoronki ika iki, jainmashoko ian tsosini. 
Jatian icha nete akonbireskin benaxonbironki akana iki jonibaon jaton 
koshi Tintayo jawetianbi merayamakin. Jaskarainoax peokoxonronki 
apaonike ronon ewan, wetsatianbo weanman yomerai kaa jonibo jato 
oinmakin. Jatian jonibaonronki yoipaonike nato ronon ewa kikinbires  
ononma,  jato akinresti shinanya ikax.
