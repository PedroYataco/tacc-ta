YOASHICO INCA 

Ja rekena Inkan jane ronki ipaonike, Yoáshiko Inka,
Ja ronki ipaonike ikonbires yoashi. Jawéki yokákana
ronki ipaonike ikonbiressiki jatoki yoashii.
Jaskara iken ronki apaokanike "Yoáshiko Inka", akin.
Ja Yoáshiko Inkan ronki jato ikina ipaoni- ke xetebo jonibo.
Ja Inka ronki ipaonike wain teetai joni; jatíbi jawéki banáya: 
ato xeki, atsa, paranta, xawi, kari, poa, kankan; jatíbi jawéki banai joni.
Jaskarabiribi ronki ipaonike jawen tee. Jainoaxki ipaonike, jatíbi yobin banayaribi: nato kaimito, naranxa, xenan, bimpish, rima, rimon, tapíriba, xawen- meyari, isonxoma, tansharina; ja jawékibo banai ronki ipaonike.
Jainxonribiki jatíbi yoinnabo ináya Inka ronki ikátiai: nato waka, kabáyo, karaniro, chibo, kochi, ochíti, atapa, nonon, korokoro; ja jawékibo ináya ronki ikátiai, ja Yoáshiko Inka. Jatianki jatíbi jawékiati jawéqkiboki iká- tiai jaibabicho. Jatian ronki apaokaníke,
jawen xetebo jonibaonki jawékiati yokákin.
Ja jawékiati yokána ronki ipaonike, jatokiki ikonbiressi yoashii. Wetsatianki menikinbi jato ichátamashoko menii; ichaxon jawékiati senenma. Ikaxbi ronki ipaonike nato
paranta, atsabo jato menia ixton keyóyamai;
basiboki pikátikanai.
Iiti ronki ikana iki, jawékiati yoká
yokabichoi moa jatsani. Jaskataxki yoyo ikana
iki: —Rama nonbiribi bananohon atsa taxo
yokáti riki -ikí ikana iki. Jaskáxon yokákana iki; atsa taxo, paranta tako, poa, xeke,
kankan, jaaboki yokákana iki. Yokákanaki jato
menia iki, atsa taxo raras axon; ja xoxoti
yama. Paranta takoki yokákana jato menia iki
boxteanan. Jatian xekibiribi jato menia iki,
tobanhanan. Jainxon poaribi kaxkepakexon
jato menia iki. Ikonbiressiki jatoki yoashia
iki. Jatian moa jonibo yoyo ikana iki: —Jakonma riki non Inka, yoashi riki; rama reteti
riki -ikí ikana iki. Jaskataxki jatíbiain
yoyo iki senenkana iki. Ja yoyo iki senenxon,
moa tsinkíxon retekana iki, ja Yoáshiko Inka.
Ja retekanketian, jatíbi yoina noyai jawékibo beá iki; jaskara ninkatax; qawen jimin,
tawin, takan, poko; jabaon keeni bekana iki; jatíbi yoinabo. 
Rekempari joá iki jori; ja pekáo joá iki, xane betan xawan. Joxon, ja kimisha yoinanin potea iki, ja Inka mawá rakata. Jaskáaxon, jorin jawen tawi tsekaa iki. Tsekaxon mokoa iki, jatoki yoashikin. Jatian xanen oinna iki, ja jorin tokona. Mokoketian kanwanxon, xanen jori tantash aka iki. Ja tantash aka jorin michoketian, kaxon biax jatíobi yora raskita iki, ja tawin, Jatian xane raski- taitian jori ishokoa iki, ja tawin raskiti; ikíbi ja maxkáyonressa iki, moa xanen keyoa iketian, Jainoax xawan joríbaa iki; joax jawen jiminbiribi jatiobi raskíshokoa iki. Jatian moa senenkanketianki nawashian joá iki; joash yoyo itoshia iki: =Chini bakebaon,
nawashian aanompari nawashianbanon -ikí iká
iki. Jaskatax ja Inkan xenin sikita iki.
Jainoax poinkosko joríbaa iki; joax yoyo
ishokoa iki: -Chiní bakebaon poinkosko aanntipari, nawan poin koskíbanon -ikí iká iki;
jaskataanan iká iki.
Ja chinitainbi xete joshokoa iki. Joax
yoyo ishokoa iki: -—Chiní bakebaon xete aanompari, xete ibánon, -ikaxki iká iki, jawen
wianreski raskiti. Jaskataxki ja xete
baneta iki. Jaskatax ja jonibo janbiskana
iki. Jaskarainxon jaton Inka ochóakana iki.
Moa Yoáshiko Inka retekana pekáoki baneta iki,
jawen awin, jawen bake ainbo betan jawen
bake benbo, jainoax jaton iná ainbo; jatíbichoreski banékana iki. 



---

YOASHICO INCAN JATO JASCARA APAONI 

Ikonbires jakonma ronki ipaonike Yoáshiko Inka, jatíbi jato jakonma jakonmai jaa.. Jawen .yobin akanaitian jaton bakebo yoinaai ronki ipaonike. Yobin akanaankana jato shinoai. henan, kaimito, bimpish, jabo, bakebaon akaitian ronki jato akátia neskáakin: —xinoyaxonbi wasanra nokon xenan betan kaimito keyoai ~akin ronki jato sai apaonike. Jaskia ronki ipaonike, bakeboki wasabaini boí. raxki raxki ibaini, moa wasaax. Jaskáxon ronki jaton bakeboki ja Yoashiko Inkanki jato yoina akampaonike, jakonma shinanya ixon.
Jato betan iketianki akitikanai jawen jonibaonki atsa yokíkin: -Min atsa akasira noa joke, papá -akinki yoképaokanike.
Jatian jato yoikatitai: —Atankanwen, bakebá; icha riki atsa ~akin. Jatian boxon oinkanaki, atsa banátiibi bona icha. Jatibi tekamis jawékibo; atsa atikoma.

Jatian boríbakana iki; boxon paranta
yokáribikana iki: -Parantaninra noa keenai
papá, nonra atsa ayamake, bona ichayora iketian 
-akin akana iki.
Jatian jato yoia iki: -Jakon ikenbira 
maton ayamake -akin jato aká iki. Jatian jato 
yoia iki: -Bitankanwen paranta bakebó, icha 
riki wainko paranta -akinki jato aká iki. 
Jaskáa boxon oinkanaki iká iki, paranta 
peitiibi bina icha, pani panitinressa. Jatian 
wetsa nia binaoma oinxon joninki reraa iki. 
Caax poxóketian, kawanxon textekasaitian 
joni binan keyoa iki. Keyoa paranta bitikoma 
iká iki. Jaskara iketianki jakiribi boríba- 
kana iki.
Boxon kankan yokáribikana iki: -Cankan-
bichoressa noa keenai papá -akin akana iki.
Jatian jato yoia iki: —Bitankanwen bake- 
bó, icha riki kankan —akin jato aká iki. Jato 
jaskáa bokana iki, kankan bií. Boxon oinkana- 
ki iká iki, kankantiibi shanó teyakaabo, jatíbi 
meskó ronobo; kankan bitikoma. Jatian jonibo 
boríbakana iki, jawebioma jaton xobon. Jatíbi 
jawéki yokákanabi meniamakin jato jaskáareska- 
titai; kikinbires yoashi ixon.
Jatianribi ronki ipaonike jonibo chiioma. 
Jawéki retexon ronki akátikanai, barin rakan- 
xonres pikin. Jatian ronki ja Inkabichoreski 
chiía ipaonike. Ja chiikankaya ronki ikonbi- 
ressiki keenkatikanai, jatíbi jawéki waaxon 
pikasi. Jaskáaxonki jakiribi yokákanike; 
jabiki jato meniamapaonike. Jato meniamaa 
jonibaon shinana iki: —Jawekeskáaxonmein non 
chií bitiki —ixon. Jaskáaxon beskon kenaxon 
yoikana iki: —Inkaibakea noa chií bixontan- 
wen beskonmá —akin akana iki. Jaskáakanaki,

beskon kaa iki, jawen iboiba. Caxon jisáki iká iki, jawen ibo yama; moa jawen wainko kaa. Jatian kanwanxon beskonman chií natexihaa iki. Ja natéxkenbiki jawen ibo joá iki. Joaitian oinnax jayá noyakaina iki. Noyakainaitian
bikaskin, jawen ibon chibampatanboabi, jayá
noyakainkin potabaina iki. Jatian ronki besko- man xetaki nenké ikátiai. Jatian ja chiikanki, jawen xeta nenké ikenbi keyonaana iki,
menokin. Moa jawen xeta keyotainbiki, koman
tanon ja chií rakana iki. Jaskataxki, ja koman tano keteta iki. Ketetaxki, menotax maan- ketianki jatíbi jonin biá iki. Jatian jatíbi joni moa chiía iká iki.
Ja chiikan menoa keyóni ikaxxonkiki
beskoman xeta nenkémashoko, xeménooni ikax. 

---

YOASHICO INCA BETAN JAHUEN RAYOS INÍ

Ja Yoáxiko Inka ronki rayossha ipaonike.
Ja jawen rayos ronki, apaonike jakonmakinbo.
Wetsa netenki aká iki, jawen rayoski wai
menoti raankin: —Wai menotanwen rayosé.
Menokin naponshamanxon peotanwen —akinki aká
iki, jawen rayos. Jaskáa kaa iki, jawen
rayos. Cakin, boá iki rabé xopan. Ja kaaitianribi oinaxki, ja Yoáshiko Inka kaa iki,
jawen rayos pekáobi. Caxonki, ja Yoáshiko
Inkanki, ja wai topoki chiikan menoaketana
iki; jawen rayos chii chitemanoxon. Jaskáai
oinaxki, jawen rayos jabata iki. Caax joneta
iki, Jabati kakin rabé xopanbi wai napo
potabaina iki. Ja xopanki menoti iká iki,
“chen tóh" iki. Jaskatai ninkataxki iká iki,
ja Yoáshiko Inkaki: -Jisé, jawen pokobo toshíke -iki, Jainoaxki wetsa xopan iríbaa iki,
"chen tóh" iki. Jaskataitianki Inka yoyo iríbaa iki: —Jisé, jawen mapo ike iki -iká
iki; jawen rayossa ibirai ikax.

Jaskatai ninkatahki, jawen rayos moa kaa iki japari xobon nokoti. Ja kaa pekaoki, ja Inka chiní nokota iki. Caxon jawen rayos yokata iki: —¿Moaki min aká wai menokin, rayosé? -akin aká iki.
Jatian yoia iki: -Enra moa ake -akinki aká iki.
Jatian ja Yoáshiko Inka yoyo iká iki: —Jawekeskataxki joá -ikí iká iki, jawen rayos yoii.
Jaskáaxon ronki, ja Yoáshiko Inkanki
jawen rayos menokeannike; paranxon raanxon.

---

JASCATAX MANXANTEO BETAN ABOBO JONINI

askara jakonma shinanya ixon ronki aká 
iki, jawen rayoski jakiribi axanti raankin: 
—Non jayáxon tee anompari axantanwen, rayosé.  
Nokon sontárobora en mia raanxonai, jatoyaxon 
min axanxon yapa biti —akinki aká iki jawen 
rayos. Jainxon jato yoiribia iki: —Bokanwen 
ea chiní kabánon; empari piaabanon jayá kati 
—akinki aká iki, jawen rayos betan jawen 
sontárobo.
Jaskáa bokana iki. Boxonki akana iki, 
axankin. Jatian Yoáshiko Inkaki chiní kaa 
iki, jato benaboi. Cakin ninkataki iká iki, 
jawen rayoski axani: —San Peáro, San Peáro, 
San Peáro —iiti. Joshin payon teoya, jawen 
sontárobo napo nenitax. Jatian jato ointaanan-  
ki, ja Yoáshiko Inka chitíkaina iki. Chití- 
kainxon, jawen piabo naman potaa chori irita 
iki.
Jainxonki jato saí aká iki: —¡Aboyaxon- 
bira manxanteon yapa keyoaí! —akinki jato
saí aká iki. Jato jaskáaki, jatianbi ja sontá-  
robo iwanaxbi, abobaini boí, niii ionbaina 
iki. Jatian jawen rayosbiribiki iká iki, 
manxanteo baneti. Jaskataxki iká iki, ka- 
keantan, kakeantanaxki noyakaini; jato napo 
nenita iwanaxbi. Jato jaskáabainiki, ja 
Yoáshiko Inkaki moa jawen xobon kaa iki.
Jatianki jawen bake xontakoki (ja man- 
xanteoaton awin) iká iki, jema napoki raká 
rakati. Jain rakáxonki, ja xontakonin oina 
iki, abobo mayatai napo manxanteo mayá mayatai. 
Jatian ja bake ainbaonki onana iki. Onanxon, 
jawen papa yokata iki: —¿Minka nokon bene 
jawekeskaaribaatain papá? —akinki aká iki.

Jaskáabi, jawen papan jawebi yoiamaa iki.
Jatian ainbaon moa onana iki. Jaskara onanaxki, ikonbiressiki ja xontako winia iki,
jawen benen moa potaa.
Jaskáaxon ronki Yoáshiko Inkanki, jawen
rayos axanti raanxon manxanteoanike. Jatian
jawen sontároboki aboaa iki. Jaskatax iní
ronkiki nato maxanteo betan abobo. 

---

INCA BAQUE MIINCANI BETAN JENEN EHUANI 

Moa Yoáshiko Inka reteax iiti chonka
baritia pekáo wetsa joni kaa iki axani. Caxon jonin axanabi paenyamaa iki. Jatian moa
iamaitian jakiribi joá iki, jawen xobon.
Iiwanax jakiribi karíbaa iki, ja axanwana
oinni. Caxon oinnaki iká iki maxkoshoko joni,
montaria anítamashokotoninki, ja axana paenaitian tsaka tsakabei joi. Jatian jonin yokata
iki: -¿Tsonki mia yoia ja axan biti? —akin aká iki.
Jaskáa, ja baken yoia iki: —Nokon papanra
ea raanke -akin aká iki, ja baken. Jatian
jonin ikonhayamakin kawaanan yatanxon mano
meran niaa iki, ja bake. Jatian jawen montaria
manish meran niaa iki. Jawen piabo jainribi
akanaana iki. Jaskáabaini jakiribi joni kaa
iki, jawen xobon. (Ja bake iká iki, wetsa
Inkan bake; Yoáshiko Inkanama.)
Ja kaa pekáo, wetsa joni joá iki, ja
axana oinni. Caxon ninkataki iká iki ja
bake wini winii; maxkoshoko bake keskaki,
"ean, ean, ean" iiti. Jain nixonqki jonin
ninkataki iká iki mano meranoax. Jatian jonin
kawanxon ja mano chichokea tsekaa iki, ja
bake. Ja bake iká iki, Inka bake.

Jatian ja baken joni yoia iki: —Ramara 
nokon papan jato kastíkanai. Nenoax kimisha 
nete senenketianra oi kikin kextó paketai; 
jatianra jenen ewa beai. Ja beaitianra yamekan 
ewaribiai. Jaskatai oinnax nane nenkéshaman 
itan bimia oinnax jain neenonxiwe, min bake, 
min awin jatí; jain mato kishpinnon —akin ja 
joni aká iki. Jaskáabaini moa kaa iki, jawen 
papaiba. Cakin, joni piti menibaina iki. 
Jatian moa joni kaa iki, jawen xobonko.
Moa kimisha nete senenketianki oi kexto 
paketa iki; rabé chonka nete, rabé chonka 
yaméribi, oi maana iki. Jatian jonin jato yoia 
iki: —Ramara jenen ewai; moara oi kexto 
pakéke —akin jato aká iki. Jato jaskáabi, 
joni janson yoinkana iki. Janson yoinxon ani
xeati akana iki. Ja xeatiaax paeni iikanai- 
tian jenen ewa beá iki. Ja beaitianribi yame- 
kan ewaa iki. Jaskataitian ja jonibiribi 
jawen bake, jawen awin jatí nane nenkésha- 
mantonin neeta iki.
Jaskataxki ja mashá iki torotabo, moa 
jenen jato keyoa nena banékana iki. Ja 
paennax maitaibo, nepaxtakinike. Ja nanen 
neeta kimisha jonibiribiki jainbi íkana iki, 
jene tsosinai kaman. Jatianki moa yaméribi iká 
iki. Iitiki ja kimisha jonibi pikassa iki. 
Pikaskin nane joshin bixon kokokana iki. 
Jakiribi nane bimi biríbaa iki, ja jonin. 
Bixon kokokana iki. Jatian xeakasa iki, ja 
kimisha jonibi. Jatian yamé meranbi nane joshin 
meekinki, chomoshokotonin xeati yatana iki. 
Jatian ja xeakana iki. Jatian pikaskin nane 
meeribia iki; meekinki, piti kawabo, yonan, 
kobin jaaboki jonin yatana iki. Jatian ja 
píkana iki. Ja jawékibo ronki iká iki 
Inkanbi jato axonabo. Iikaaxki moa oi nesea 
iki. Jatian yaméribi moa oxnétani iká iki.

Jainxonki jonin nane bimi biá iki. Bitxonki
naman potaa iki. Potaaki, manon tash irita
iki, moa jene tsosina ikax. Jatianribi moa
nete xabata iki.
Jatian moa nete xabáketian jonin jawen
awin betan jawen bake yoia iki: -Moa pakénon bokanwen -akin jato aká iki.
Jatian jawen bake iká iki. Cawé papá iti
shinani: -Cawé papá, kawé papá, kawé, kawé,
kawé; kawé kawé kawé -ikíbiki, ja bake
ishton pakéyamaa iki. Jaskatax ja bake moa
maekawata iki. Jatian moa jato rabébicho baneta iki. Jainxon, moa japari pakéxon jonin
jawen awin kenaa iki, pakénon ixon.
Jatianki ja ainbo iká iki tooyaribi. Jaskara
ikaxki pakétikoma iketian, mestii jainbi
senbotaxki ja ainbo jainbi nakáxnike. Jaskatax iní ronki iki ja nakax, ainbo tooya iní.
Jatian jonibichoshoko baneta iki. 

Jatian joni paketax kaa iki, jatíbiain 
jato benai. Jatibiain benakinbi jato merayamaa 
iki. Moa jenen jato keyoa mashibichores iká 
iki. Westíora niíbi yama, moa jenen keyoa 
ikax. Jaskáaxon jonibo jenen jato keyoa iki.
Jatian joniki jatíbiain kawan kawana 
iki, jato benai; jabi nin westíora jonitanibi 
nokoyamaa iki. Jaskataxki moa jakiribi jorí-  
baa iki. Joxon oinnaki iká iki, chomo max- 
koshoko bocho xeati yakati. Jaaki, bixon 
joninki xeaa iki. Ja abaini jakiribi karíbaa 
iki, jato benaribii. Caxonbi jato nokoyamari- 
bia iki. Jatian joríbaa iki, jainribi. Joxon 
oinnaki iká iki jainribi xeati yakati. Jatian  
ja jonin xearibia iki.
Jaskáxon shinana iki: —Ramara en sotanai 
—iki iká iki. Jaskáaxon jonin mai chinia 
iki; ja meran sontameeti. Ja mai chiniax 
chichó sotameeta iki, ja joni. Jain sotameexon  
ninkataki iká iki, rebokiri toron iibeirani 
beí. Jatian jonin pikóxon oinnaki iká iki 
rabé ainbo; wetsa reyakaa, wetsa chiakaa. 
Joaxki taxnábekona iki.
Moa taxnáxonki, ja chiakaatonin, reyakaa 
yoia iki: —Miimpari mapéxon ointanwen —akin 
aká iki. Jaskáa, ja rewina ainbo kaa iki, 
mapeti. Ja mapetai oinax jakiribi joni kini 
meran jikiribia iki. Jatian moa mapéketian 
oinnax pikóribia iki.
Pikóxon jonin ja ainbo yatana iki. Ja 
yatana yoia iki: —Ea yatanyamawe, oakaya riki 
Inkan bake, ja min biti jawen papan raana.
Eara jaton ináres iki —akin ainbaon aká iki. 
Jaskáabi, jonin jeneyamaa iki. Jenenon ixon, 
bonaboya ninbobo tekamaabiki jonin jeneyamaa


iki. Jainxon koitatas tekamaabiki jeneyamaaribia iki.
Jeneyamaitian oinxon, ja Inkan bakenki
ainbo yoia iki: —Moara mionbiribi keenkin mia
bike. Eara moa kaai —akin aká iki, jawen
papan iná. Jaskáataanan moa kaa iki. Jakaya
biti ikenbi jonin biamaa ikonbiressi notsikainax Inkan bake jawen papaiba karíbaa iki. Ja
kaa pekaoki rabé yantanki joni jabé oxaa iki.
Jaskatax iiti, ainbo moa toota iki.
Jatian ja toota kimisha nete senenketianki moa
baken chexaa iki. Ja chexaa ainbaon jawen
bene yoia iki: -Ea bakenbanon, onopari kantanwen; eapari oinyamawe -akin aká iki, jawen bene. Jatian jawen bene kaa iki. Ja káa pekáo
ainbo bakena iki, benbo bakeshoko. Ja bakeki ishton ania iki. Moa aniketian, jakiribi
ja ainbo toota iki. Jatian moa kimisha nete
senenribiketian, moa baken chexaribia iki.
Jaskáa, ainbaon jawen bene yoiribia iki: -Ea
bakenbanon onopari katanwen -akin aká, jawen
bene káa iki. Ja kaa pekao baqkena iká iki,
ainbo bakeshoko. Ja bake basimaribi ania iki.
Ja moa aniketian, jakiribi ainbo tooribia iki,
Moa kimisha nete senenketian, jawen bene yoiribia iki: -Caríbatanwen onopari, ea bakenbanon -akin aká iki. Jatian jawen bene karíbaa iki.
Cakinbi ja jonin shinana iki: -Jawekeskataxmein bakenai, ramara en jonéxon oinnai —ikí iká iki. Jaskáaxon, ja jonin jonésxon
oinna iki, jawen awin bakenai. Ja bakenai
oinnaki, pikotaxbi ja bake mawata iki.
Jatian benaaketankin, ja ainbaon jawen bene meraa íki; jonéxon oinnai.
Meraxon notsinhananbi yoia iki: -Jaweatinka min jonéxon ea oinnai. Ramara min bake- baon bakebo, min chiní bakebo, jaská jaskábii
janonxiki, mawá mawati; min yoitima kopí
-akin aká iki, jawen bene. Jaskarainoaxki
mawáti pikota iki. Ramakamanbi bake pikotax
itan noa jonibo mawáti jake; jaskarainoax.
Jaskataxki, ja iná ainbomeax, xetebo jonibo
kaita iki.


---

SANTA ROSANCO CHESHE INCA INT 

Moatian ronki Santa Rosankoki Chexe Inka
ipaonike. Ja Inka ronki ipaonike, wisotanishoko joni. Jaskara iketian ronki apaokanike
"Chexe Inka", akin. Ja Inkan ronki ikina
ipaonike, shipibo jonibo. Ja ronki ipaonike,
jatíbi jawéki ati onan, nato xoboati onan; jaskáaxon witá nichintibo onan. Jaskáaxon
mapótiaxon, xobo mapotibo onan. Ja jawékibo
onan ronki ipaonike, ja Chexe Inka. Jaribi
ronki ipaonike kanótiati onan, piaati onan,
yamixetaati onan, wishkontiati onan, tsatsitaxoati onan, nontiati onan, wintiati onan.
Jaribi ronki ipaonike yomerati onan; jatíbi
jawéki reteai, nato xawe, kabóri, sapen,
wame, jabo yomerai ronki ipaonike. Jaskarabiribi ronki ipaonike jawen tee. Jaskara jawékibo ronki jato onanmapaonike, jawen shipibo
jonibo; ja keskaribi, chiní bakebo jawéki ati
onan inon ixon; jatíbi jawékibo jato onanmapaonike. Ja Chexe Inkan ronki icha shipibo
jonibo ikina ipaonike.
Moatianribi ronki jonibo ipaokanike, xeati paeati onanmabo. “ Jaskara ikenbi ronki ja Inkan jato anike xeati paeati yonokin: —Non pokobintishaman xeanon, xeatiakanwen - kinki jato aká iki, jawen jonibo. Jatian akánike xeatiakin, jaton Inkan yonoa.
Moa axon Inka yoikanike: -Moara non ake xeatakin, papá -akinkin akánike.
Jatian jato yoia iki: -Paeakanwen non xeanon -akin jato aká iki. Jatian onanyama - kana iki, jaskáaxon xeati paeati. Jatian onanyamakanketian, Inkan jato axeanike; jas- káakin axon paeati. Jatian akannike paeakin.
. Moa xeati paeaxon yoikana iki: -Moara ike xeati paei, papá -akin akana iki. Jatian jatíbiain Inkan jato chania iki. Jato chanikin ronki anike tampóra timakin: "tintin, tintin, tintin, tintin, tintin", akin jato chanikin, Jatian bari ipakeaitian jonibo bekana iki, tiiati aabeirani; ja Inkan xeati xeai beí. Ja beaxki ikannike mashá iki, bewai, metsá metsashamanni; ja Inkan xeati rabiananbi bewai. Ja xeati xeakin senenhaxonki jato tanti- kiinnike, kimisha nete. Ja kimisha nete tantiaxki, jonibo pikasnike. Pikaskin jaton Inka piti yokákana iki: —Papá, noara pikasai —akin akana iki.
Jatian jato yoia iki: -Icha riki piti, bakebó. Neno ea iká pekaora ian iki, jainra piti icha iki -akin jato aká iki.- Jain yomeratankanwen maton pinon. Jainra nokon nonti iki, nokon pia iki, nokon tsatsitaxo iki, nokon yamixeta iki -akin jato aká iki.
. Jatian jonibaon shinana iki: -Bononbokan- wen yomerai -ikí ikana iki. Jaskatax, ja
jonibo bokana iki. Boxon oinkana iká iki
jatíbi piti jawékibo, nato wame, xawe,
kabóri, sapen, amakiri. Jatibi jawékiki,
jene bexnanma jishtibires iká iki; jain jonéti
yama ikax. Jatian jonibaon retea iki, rabé
jawékires, xawe betan kabórires; akinbiki
kikinbires icha akana iki retekin, ononma
iketian.
Jatian boxon yoikana iki, jaton Inka:
—Moara non ake, papá, yomerakin —akin akana
iki.
Jatian jato yoia iki: —Akanwen mapémakin
maton pinon -akin jato aká iki. Jatian jato
yoia, moa akana iki mapémakin peokin. Rebonkoniapari mapémakana iki. Moa ichaakin mapémaxonbi ishton kéyoyamakana iki; nontin ichabires
iká iki.
Jatian jonibo yoyo iká iki: -Jawekeskatika non mapémaabi keyóyamai -ikí ikana iki.
Jatian westíora joni kaa iki Inka keshani.
Caxon, yoia iki: -—Moara non ake, papá, mapémakin -akin jonin aká iki.
Jatian Inkan yoia iki: -Cawé baké, en
oinni kabánon —iki ika iki. Jatian joá iki,
Inka: Joxon oinna iká iki, oatio toróbires
mapémakana; jabi nontin ichabirespari iká iki.
Jatian jato Inkan yoia iki: -Ichaira maton
aká riki xawe retekin, bakebó -akin jato
aká iki.
Jatian Inka yokákana iki: —¿Nonka jawekeskaatiki, papá? -akin akana iki.
Jatian jato yoia iki: -Botanon ranbekan- wen -akin jato aká iki. Jato jaskáa, jatíbi xawe ranbekana iki. Moa ranbekanketian joxon, mai parash ixona, jatíbi xawe jakiribi boá iki jenenko.
Jatian jato yoia iki: -Ja kimisha xawe- res nontin iká mapémakanwen, ja yoaaxon maton pinon -akin jato aká iki. Jatian boxon oin- kana iká iki, kimisha xawereski nontin natipia; ja icha iwanahbi yama. Jatian akana iki mapémakin keyoshon, choshaxon yoaaxon pikin, ja kimisha xawebi.,
Ja piá pekáo, bariapan senen tantikana iki. Ja tantikanketian Inkan jato yoia iki: -Botan- kanwen maton xobon; moara non ake xeakin —akin jato aká iki. Jainxon jato yoiribia iki: -Ramara ea neno yamanonxiki. Moara ea kati iki, nokon mai onantiainko; nato paro reboki. Jaskáakin jato yoikin senenhaa moa bokana iki, jaton xobonkobo. Ja bokana pekáo, jawen jonibobicho banékana iki.
Iiti moa basichaa baritia winota pekáo, Inkan jawen jonibo yoia iki: -Moara ea katiki nokon mai onantiainko, Jay& kanoxon en xeanón, xeatiakanwen -aki jato aká iki. Jato jaskáa, jonibaon akonbireskin masá shinani oniskana iki. Ja oniskanaitian oinxon jato yoia iki: ~Masá shinanyamakanwen, jaráke rao en mato jan ikinkatitai keskáribii jan mato iti -akin jato aká iki. Jatian masá shinankin jenexon xea- tiakana iki. Moa xeatiakana pichika nete senenketian, Inkan jato yoia iki: -Eapari manakanwen; xeayamaparikanwen, Empari rao
bibátanon, Makanarinkonia; jan mato nashimati. Pichika netera ea jakiribi joíkaai —akin jato aká iki. Jato jaskáabani Inka kaa iki, rao bií.
Ja kaa pekáo, xeati xeakana iki. Ja
xeati xeaax paenxon, jaton titashoko bachinkin retekana iki.
Moa pichika nete senenketian, Inka joá
iki. Joxon jato notsina iki: -Enra mato
yoiibake: "xeayamaparikanwen", akin. Jaabi
maton xeaa iki. xeaatih paenxon, maton
titashokobi bachinkin maton reteke -akin jato
aká iki. Jainxon jato yoia iki: —Jaskáati
riki jawéki reteshon, rama pikanwen —akin
jato Inkan aká iki.
Jato jaskáa, jonibo yoyo iká iki: -Moara
non Inkan noa yoike, pinon akanwen -Ikí ikana
iki. Jaskáaxon, jaxkapakexon pikana iki,
jaton titashokobi. Rekempari, jawen taka
xoianan pikana iki.
Ja akin senenhakanketian, Inkan jato yoia
iki: -—Ramara maton chiní bakebaon, "joni
piai", akin mato aanon, Pachítian botankanwen.
Jatíribibo Aweitianin botankanwen -akin jato
aká iki. Jatian bokana iki, Pachítian. Jatíribibo Aweitianin bokana iki.
Ja bokana pekáo, jatíribibo ja paenamabores
jato raon nashimaa iki. Jato nashimakin senenhaxon, jato yoiribia iki: —Rama matobiribi, ja
chiní bakebaon, "jishtimabo", akin mato aanon,
Makanari pekáo botankanwen -akin jato aká
iki.— Jatíribibo Comankayan botankanwen -akin
jato aká iki. Jato jaskáa, bokanketian Inka
Íáaiiki, paro reboki. Cakin, jaton bake boá
ki.
Ja boaitian kimisha jonin chibana iki: —Non bakera Inkan boai, chibánon bokanwen
—ixon chibankana iki. Chibani boax, oxakana
iki Makanari mashin. Jainoax boax, oxakana
iki Reken Sinaya mashin. Jainoash boax oxa- ribikana iki, Chexeyain. Jainoax boríbakana iki; boax oxaribikana iki, Comáriniain. Jaabi Inka chibankinbi nokoyamakana iki. Jainoax boax bari ipakeaitian taxnákana iki; xawen mapeta icha iketian oinnax; xawe ranbekasi. Jain oxaxon xawe ranbekana iki, kimisha.
Jainoax nete xabáketian boríbakana iki. Bokin oinkana iká iki, kimisha xawe peota
naman, jain Inkan potabaina.
Jatian jonibo yoyo iká iki: —Moara non Inka ochómaai; chibánon bokanwen -ikí ikana
iki. Jaskatax boax nokókana iki, jene maanainko. Jain iká iki bochikiax jene maanai, nontin katikoma; ani makaman chitea. Jainres
jonibo baneta iki. Ja banékin oinkana iká iki, kexá nonti repia, jan Inka kaa; ramabi
mano jamápatanboia káa. Jatian jonibo yoyo iká iki: -Bokanwen, ramabira non Inka kake; chibánon bokanwen -ikí ikana iki. Jaskatax bokana iki; boax nokókana iki, ani manaman. Jain iká iki manan keyá, tsonbi mapétima;
jaskaratonbi Inka káa iká iki, ja ani mananbi
mapébaini. Jainki jonibo baneta iki, manan
keyá ikax mapétikoma iketian. Banetax beax
nokókana iki, jain xawe ranbeibakanainko. Jain
oxaxon masá shinanakana iki. Ja masá shinani
oxakaskimai mashin tipiax Inkaki bewakannike. Neskati ronki ikánnike bewai:
Inka kaní bainbí, boi bononbokanwen,
non kaibobo, xawan kaibobo;
non kaibobo, xawan kaibobo.
Inka chibánon kawé, iikainxonbi
non chibanyamani, Inka chibanyamani;
non chibanyamani, Inka chibanyamani.
xawan kori manaman, noa chiteakeken,
non chibanyamani, Inka chibanyamani;
non chibanyamani, Inka chibanyamani.
Jaskáa ronkiakannike Inka chibankinbi
nokoyamaax; mashin tsamatax, jaki bewai.
Jain oxashini beax nokókana iki Santa Rosanko.
Nokóxon oinkanabi iká iki, tsoabi yama; jonibo
jain ikátiaibicho. Inkan xobobobi yama iká
iki. Jainoax ianman boríbakana iki. Caxon
oinkana, westíora yapabi yama iká iki.
Jaskatax ja kimisha joni, westíora
ainboyabicho jain jakana iki. Jainoax moa icha
baritia pekáo, shipibo jonibo moa kairibikana
iki; ja kimisha joninkoniax. Jatíressiki
nato joi, jaskatash Inka kaní.

---

COMARINIAIN SHANE INCA INI

Moatian ronki, Comáriniainki xane Inka
.ipaonike. Ja Inkan ronki jato ikina ipaonike, konibo jonibo. Jainxon ronki jato teekiinpaonike meskó teekanbo, jainoax meskó
jawéki atibaonribi. Ja xane Inka ronki ipaonike, jatíbi jawéki onan; nato kentíati mapó, chomoati mapó, kenchaati mapó, onan. Jainxon nato maox, manshinti, itanwana jabo
onanribi ronki ikátiai, ja xane Inka. Jainxonribiki onana iká iki, jaskáaxon chopa
manon wisoati. Jainxonribi onana iki yomoxo,
jan chomo rashéati, kempo rashéati. Jaskara
mapóbo bikin ronki, ochó jato iopaonike,
jawen konibo jonibo. Kikinbires ochó onanribi ronki ipaonike, ja xane Inka; jatíbiain onan.
Jatian jawen awininbiribi ronki, jabé
ainboboki jato axeakatiai jatíbi jawékinin,
nato kentíati, chomoati, kencháati ; kempoati.
Jainxon kentíanoxon mapáya mei meskoti, jainxon maoxen sikati, jainxon renketi keneáti;
jainxon jaskáaxon oiti. Jabo ronki axeapaonike. Jainxonki jato amhearibaa iki nato
toroati, toroaka mabanti, toroaka timati; axon
kenéatibo. Ja ronki ipaonike, ja Inka ainboan
teebiribi.
Jatian ja Inkaribiki ipaonike oro onan;
jonikeskáakinki oro chomoakatiai, jawéki
yoina keskáakinbo. Ja oro bixon ronki jaskara
jawékibo apaonike ja Inkan. Ikaxbi jawen
konibo jonibo jato onanmaya maa iki. Jato ati
ronki iká iki, jatíbi jawéki onanmayonxompari. Ikaxbi, nato paron ochokea jonibo beti
iketianki, jabati kakin jato onanmayamaa iki.
Jaskati ronki iki ja konibo jonibo oro onanma; jaskara kopí.
Jaskáaxon ronki jawen
konibo jonibo ja Inkan jato
potabainike. Ja Inka ronki kanike, ja Comárinia
pekáobi. Ja kakin jato
potabaina, jawen jonibobicho baneta iki. Jaskarainoax, konibo jonibobiribi kaita iki, nato paromeaxbi. 














