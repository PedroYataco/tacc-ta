Year|Title|Body|Category2005|Jaen noa ika mayai|"Nato jema riki westiora jema mashkoshoko shipibobaona. Nato jane ""shipibo"" iki ikaronki pikotai moatianbi, jemanronki kikini isinkana iki. Jatian nato westiora joni merayaronki ika iki shipinko naikiti, ja koshi ikash isinyamai, ja naikishonkai jato ashea iki jato isinyamati. Jatianbi ja jonibo nanen sikiti peokokana iki bemanain, shinokeska iki. Wetsa jemabobetan, yoyo iti kopira jaki bicicletabo jan kati, ja jema riki kabayoyabo (kimishaya), westiora karitira; ramabicha jake rabe mototaxi, San Juan akin akanainko. Nenoa ikabaon yoiyai moatianronki kikin jakon jakatikanai, piti icha jakatia, paranta, atsa itan yobin icha merakatikanai. Jatian merakatikanai wame, josho bawin itan wetsaboribi, raba moa jenebobi jakomayonkana iketian, boeshokores pikanai, moatianronki nato boe potakatikanai, shao ichayora iketian itan paisma iketian. Rama iki pariapan piti boe pakeshshokores jawen paranta iamash atsaya, jainoash poroto chiclayo akanairibi, wetsatianbora akanai pikin aros atsapotoya iamash tama shoiya. Nato jemankora bariapan kikin shana ikai, ikashbi nete shabataitianra ikai kikin matsi, jaskara kopikaira bakebo isinkanai. Nato jema patashara jake wetsa jemaboribi nawabaona jabora jaton asheti shoboya iki, jainshon pitiya (restaurante), itan joe. Limonjemankora jaribake tirijono satelital jainoash asheti shobo, natobo riki simintonin akabo, jainra bakebo ashei kai. Ja bakebo chinibaonra akanai anichabon koarankin, jaton kaibo ikemabi, neskarara ikai winoti mashkoshoko itan anibobetan, Ja anibo teetaintianra akanai wetsabon jaton bake koeranshonkin. Neskatira jakanke nato jonibo bakebo itan aniboribi, mesko ikainko jain poiti ikain, jenenko kash itan wetsankoboribi. Limonjema riki westiora jema jaon shinanbenokana, jatian ja patash ika jemabo riki más jakoni jakanabo. Ikashbi moa peokana riki proyecto atibo. Maquina jan paranta poto atiyara ikanai ikashbi jan teeyamakanaiti, jain yapa kaiati akasiribira ikanai, ikashbi onanyamakanke jawekeskashamanshon ati. Limonjema ikain yamake isinai ikash oimeti kati, ja kopira bokanti jake San Juan ikainkopari benshokasi. Neskariribira ikanai wetsa jemankoboribi. Nenoa jonibora rokotoroboki rakekanai ikashbi ikaskanai nawan raokan iamash non raokan raometi. INEIkan noa yoiyai (1993 baritian aka) 50.6% Shipiboronki estudio primario akaboiki, jatian 24.7% secundaria akabo, 19.4% estudioaomabo. 15.4% benbobo riki yoyoati onama jatian 28.16% ainbobobiri iki yoyoati onamaribi itan wishati onama. Bakebora mawakanai 5 itan 9 baritiaya ikashbo. Isinkanai porokan cheshaibo, pozo onpashyosi sheabetin. Nenora yamake agua potable akanai, ja onpash pozonkonia tsekakanai riki keraschaisi."| Cuento2005|Jaskatash Limonjema pikota|"Berthaninra noa yoiyai jaskatash Limonjema peokota, jara jain jake 32 baritia. Nato jemara neno pekotama iki, motianronki ikatiai bekeiba, jatian jawen jane ikatiai Tushma, jenetiashon jato mapoa iki, jaskara oinash, jonibo jaton boten bekena iki, jatian moa ikana iki neno baneti, westiora baritia pekao ja jema pikota iki ja janeya. Neno joshon bekanaiki jaton yame, jaton machito, reteanani nenoa ika jonibobetan, nawabo ikain. Moa neno ikaki Manish beres. Nokon papan, nokon papashokon akaiki nato jema pikokin. Onanyamakana iki jawe janeki akanti iki ishon nato jema, Jarakatiai neno westiora paeri Gastonra ikatiai jawen jane, jatian jan janekasi ika iki nato jema, ikashbi nokon papan amayama iki, Limonjema akaskin non joinbiribi, nokon papa ika iki nawan jane akashamai, jaskashon janea iki Limonjema ""Jain icha rimon ja"" ja kopi jaskakin janea iki, jain icha limon jaketian. Jatian jaskatash jatibi neno bekana iki, nokon papa jawen awinbetan (nokon papa riki kimisha awinya), neno joshon nokon wata itan nokon papan jato ja jemanko ikabo pikokasa iki, reteanankana iki, yami beshon shobo poshaibo, nawabo nato jeman iketian potakasi, jatibi jonibo noa bekanaiki jaskara aki. Westiora joni ika iki Campa janeya, ja ika iki yobe, non mai bichinketian, ja yobe ishon, nokon titashoko raona iki nokon titan tita, jakopi nokon titashoko mawata iki, jakopi iki nokon papan jan jema pikoa joni. Nokon papanra mesko jawekibo aka iki ja jeman banenoshon, jainoash moa bekana iki nokon papan chaibo, nokon titan epabo itan nokon papanaboribi, Neno nawa ikatiaibora moa yamakanke. Nokon papan, ojno min yobin oinain, jara ikatiai westiora yoshanshokona, ja yoshanra ika iki ja mai ikainoash pikokashamai Lazara ika iki jawen jane. Jatian nokon papan yoiya iki mai maromati, westiora cabayo ja yoshan menia iki ja kopi akin, jatian moa Lazara kaketian jato ibo banekana iki. Ramara icha ikanai nato jeman ainbo itan benbo bake meskotash. Eara akasa iki westiora proyecto ainbobaona, jaskashon yapa maroti kopi, non netetibi piti yamake, nenoa ainbobaon jaton onana akanai (artesania) ikashbi jaskashamanshon jain maroti yamake, ja kopi noa teekasi itai. Papabo mishki bokanai, yantanshoko bekanai, jaskashonpari pikanai, wetsatianra non yamekiri piamabobiai, wetsatian sheariskin, jaskatash teeti kakasabi, jain teeti katibobi yama"| Cuento2005|Jaskashon ati|"Shipibo ainbobaonra kobin akanai, westiora jiwi, ikashbi ja jiwi moa yamatanike neno ochoma, jakopira bokanai ocho ja benai jainoa benoshon. Nato jiwin tokoyo montanara ikai metsashaman pikoti pokoa (oshe oshneshaman iketian akaronki ja sika ishton tsekeyamai). Moa pokoa pekaora peanti iki paranta peikan rakakanshon, jainshon bariain, ja pekaora moa jan teeti jakon ikai. Ja chopa ikainra moa non keneai, japekaora westiora jiwi kikin wirishokotonin sikai mano seroshamantonin, nato mano riki chawa wisoshaman paro Ucayaliainkonia non tsekai. Nato mano chorisha pekaora moa non patsatai. Jaskashon oinara moa ika kene jishtibireshaman. Nato mato non oimaikeska."| Cuento2005|Mananshaobetan masho|"Westiora neteronki ikai mashobetan mananshawe nokoanani, nokoananshonronki akai ja mashokanki yoikin: - Tsoaki más join tene iki tananon ita aronkiai. Tsonki join teneti iki mai chicho jonéshon, ja tsoaki más join tene iki jan sheshon keyo kokoai. Jaronki akai mananshawepari ike pues, jaskati mimeke pues, ike basi kashon manokin COMPADRE aka jeeee iki mawatama ja mai piai ikash, jatian aatabi mawatama, compadre aka jeee iki. Jainoash mananshawe pikoshokoke pues, pikoshon akai masho minkin, jaskati westiora baritia pekao mananshawe kashon ake COMPADRE jeee, oke wetsaori kiniashon kankan bishon piikaya. Jaweskatimeinki ja masho, jaweskati nokon compadre bene beneshaman iki ironkiai ja mananshawe, bena benakin jisaronki ikai oke tepikoti aka ja mashokan, jainki kankan, jaronki akai kikin akin shepokin. Compadre aronkiai jeee iki moa jakomarestani Compadre jeee, compadre jeee, basi kashonronki akai nabon, ron-ron iki, moa, masho mawakasi gananke mananshawenin moa jatires."| Cuento2005|Inobetan joposh|"Inokayaronki ikai kikin pikashorai pues, ino, kakakinronki ikai westiora bai nashbashaman nokokin, jainki ikai joposh merakin jaskashonronki yoiyai: - Minra ea seneyamake ironkiai ja inoki. Ja joposh ak. Ja joposhronki, ikai minra ea senenyamake ishokoi, jainoashronki iribai yoyoiribai nato ino, ja yoyo ikaikamanronki ikai nato joposhki moa kaa."| Cuento2005|Joposh bewai ini|"Joposhronki ikai paenashki bain jojoti LALALA RARA ikirani bain bewa bewakirani kikin pikashorai, ja LALALARARA iki bewai ochobires, LALALARARA iki, jainronki ikai bewa bewai, joni nashiai oinash jikike pues, ja nashikinronki akai ja pabiki kinin jiki. Ja joposhronki ikai moa nikaskimai, ja joposhronki ikai pabiki chicho bewai."| Cuento2005|Mananshao|"Jonironki ikai kacho kai, tepin akin, tepin kakinronki akai, ja kacho mesko yoinabo retei. Ja retei kashonronki akai ja jonin, awaisi joi oinkin; jotanan westiora shomi namanki awa joniki moa, akaiki mishkikin ja awakan, bishonronki akai neska akin mai tonko atana akin, ja mai tonko atana aka ronki ikai yoshiman boesheti joi ja mishkia, yoshiman boesheti joshonronki akai min ibo yoishontanwe akin, jaska akaronki ikai ainbo joi jene weyan weyan kirani, ja joketianronki akai, ja yatantananronki akai akin, jatian joninki ake kikianki tepinki, ja tashkakaini, ja tashkakaini ike ja ainboki moa kai chomoyashoko, chomoyashoko kaketianronki akai jonin mishkishokokin, mishkiaronki ikai joshokoi, joshokoketian ake jonin yatanke pues, yatanshon ronki aka iki miara pisi poatai akin jaskake pues jonin, mia waste bishonbatan aronkia mia jan nashimanon akin. Jakeribi joketian mia jan nashimai moa, chomoyashoko joshonronki akai ja joni nashimakin, jain ja joni kake moa, jaweti nete joi, jaweti nete jotanaronki ake ja ainboninki bencheshon bokin, bencheshon boaronki ikai ja benboki ja ainbobetan wanoai, wanokana, jawen papanki yomerai kai wini wini kanaitian, jawen papaki akai kabori ranshonkin, ranshonaronki akai ja joniki neskakin pontea pota ake jawen baken ponteshonki, eara yoshiman akai ironkiai ja joniki moa kake moa, kashronki ikai joniki joribai wini wini kainaitian, kaboriyaronki ikai ja joni jawen titaiba kai, eara mawatamaiki eara japariki aronkiai, jaska akashronki ikai joni kai, jaskatashronki ikai jawen papa yomerai karibai, jaronki akai kabori jamashonki ja kai, ake jonin chachikin."| Cuento2005|Yoshin|"Westiora joni ronki ikai mawa yoshinman coco yamaberesai, jatian ja jonin ronki akai yamaberesaentian akai kashon shotonanki oshe neteshaman iketian, káwana wina ronki ikai mawayoshinki, mawayoshin ronki akai ja joninki pikokawanshon kikin akin rishkiyonki ja mawayoshin retebainki pues, yamekiri wina ronki ikai jan papa shokoisi."| Cuento2005|Koshoska yoshin itan ainbo pasnaa ini|"Ainboronki ikai pasnashoko, toya, ja yameronki ikai koshoska pansh iki , jatian jan jonin onantanike, jawen papan, jawen papa onantanike, ike yameki chankati chikaroya, jaronki ikai koshoskaki mapeti, jaronki ikai ja koshohka ochomaitian ja ainbo jeee iki, jee ikaitianronki ikai ja koshoshka joi, ja jomatananronki akai joninki chachikin, jaskatashronki ikai jenen kobo iki, pansh iki, ja konpaki joke pues, jawen konpaki piti awanash, ja keshanki, koshoskaisi chikaroya tetashitina. Ja riki nokon chikaro aronkiai. Nokon bake chotai chachia, ea bimai kawe aronkiai, kashon oinaronki ikai jawena."| Cuento2005|Nawa rameamis|"Nawaronki ikai kikin ramiamis, jainki westiora joniki kai moa piti bibiwanash, moa kai nawa kikin ramiamis, moaki jato moa aka, tsakakin, jainronki ikai westiora yosi baladoraya kake neno paobaini, ja ronki akai baladoraninki nato tsakakin, moa tsaka nawa nontin toshbatini, jatian jawen bakepari ranke, mia akanaitian mia akini kanon aronkiai, ja bake kake, nonti yatana moa jawen pitibo bichina, nonti neskara yatana kikin akin metan akin, oinaisi oinaronki akai chachikin, jainki ike nawa mawati."| Cuento2005|Mayni|"Maynironki ikai pishtanko kai, jaronki akai jonin jato yoikin: Jainra Mayni joai maton nonti jonekanwe akin, jaironki ikai westiora nontiki itan tapan baneta, neteketian Maynin boai ja nonti, jaton atsapoto itan atún jato bonankin jaskashon, moa bariapan iketian, Maynini jato pinana iki."| Cuento2005|Koninewa|"Konin ewaronki ika iki masho chibani, jaskati konin ewa, nato eara pikaskanai ikai nato mashoki chibana, ea jonewe aronkiai burroki, jaskati ja burro joneke pues ja masho, nato jaironki ikai burro mawata keska osha pues konin ewa moa pei nama jonea, konin ewa oshake ja burro ja mawata keska rakata, shete maya mayati, konin ewa ronki ikai nato non nami merake ironkiai, jatianronki ikai burro merashki ja jatian menkokaina naman boo papiya shama iti, jaskashonronki akai shetekin, jakaya jawen mapo moa aki itan, en tsekake neska neska iki, jaskashonronki akai pesh akin ronki ikai moa nato manko moa, jaskati nato manko moa."| Cuento2005|Pabebetan benche ini|"Pabe itan bencheronki ikai ina inati, jaskati ina inatironki ikai yoshinki shein iki. - ¿Minki ninkata aronkiai benchenki? ja pabe - ¿Minki oina aronkia pabenki ja? benche."| Cuento2005|Asha|"Ashaisironki akai pues sontaroki bokanki, bokana, ja boshon rishkionkana iki jabiki isinyamai jaskashonronki yoiyai: - Nato capitán - Earibi riki capitán nokon jemamea aronkiai. - Nato koshi - Ea riki koshi nokon shobon aronkiai - Nato teniente - Earibiriki teniente nokon jeman aronkiaki ashakanki ja sontaronin yokataintian."| Cuento2005|Joni jaskatash koshiya ini|"Jonironki ikai kikin yosma, jaskati yosma iketianronki akai jawen awinki bichinreskanki, yomeraironki kai, jaishonki akai westiora joni mashko merakin jaskashon yokakin: - ¿Jawe kenirin mea joni akin? - Eara nokon awin ea bichinreskanai, eara mawakasai, joni mashkonronki yoiyai: - Ea kikin akin pimawe itan en mia koshi meneai. Jaskashonronki pimai, ja joni mashko moa yamapaketi, japekao ja joni karibai jawen shobon, nokoshon merai ja joni jawen awin bichina osha nato joni kikini sinata yatanronkiai ashon maiki potakin. Jatian ja joni kopikasabironki ikai atikoma, ja joni ja awin bichinkanaronki timai ja wetsa, jaskatashronki ika iki westiora joni koshiya"| Cuento2005|Yosishokobetan nawa ini|"Westiora yosishokoronki ikai keyakai keyakai, jaronki akai westiora nawan ""OYE CUMPA IGNORANTE"" akin jatian yosishokon ninkataronki ikai ""INON RANTI"" jatianronki ikai yosiki yoyo iki: Eara yosiki ikashbi westiora inobi en ranyamai."| Cuento2005|Shawanpico|"Shawanpicoronki ikai ina inati, ina inakin oinaronki ikai bechonmeran westiora jaweki meraki. Merashonronki akai chachikin, ashon mashin bochiki kaitian, oinaronki ikai awaisiki chachia chibanronkiai manishmeran, ironkiai shawanpico manoti. Jonibo, shawanpico kimisha nete manota ninkatash jawen chopa velani ikanai. Shawanpico, manota iitainbironki ikai campo napon joi, ninkaronkiai jakopi winikanai, westiora joni merashonronki akai yoikin: winiwiniyamakawen eapari awa retekinparikanwen."| Cuento2005|Bachi|"Westiora jonironki kaa iki yomerai, iaman, ja kaa pekao ronki ikai niweabati, ani niweabati, nokoshonronki ake bachi kikin wiso aniosi chiakin, kikin wiso, niaki jaskati yame, jainki mishki kake yosi pinoshon, joshon oina yama, bawabaon pia, ameman pia"| Cuento2005|Kochara Jevova janeya|"Westiora jonironki ika iki mishki, mishki kai ten abaini ronki akai kopishokokin, jakiribi akaitianronki akai choronai oinaronki ikai joshobawen jisaisi, ja ochomai oinaronki ikai nato kikin ani kocharaisi JE-HO-VA ika, jawen papashokon kocharaisikaya JEremías HOyos VArgas ika"| Cuento2005|Atsasheati raonkana ini|"Westiora jonironki jawen chaibetan ani sheati akanke, ani sheati, jawen chai awa nami retei bokanke, westiora yoshan ainbo potabainke, jainronki ikai ino wiso aniosiki joi, jain jakanpan, kosinai pontekain atsa sheati koshoni, jainoash karibake jainoash joribake, jain jonibo bekanke sheakashorai, jabora westiora joni aniositon koshonbainke, piyamakanwe, sheayamakanwe, jainronki akai sheakin, jaronki joshonronki wiso ino aniosiki enteroisiki sheakin, jatibi joni jawen chaibo shotonpakeke, wetsa joni bochiki neta, jainki campasi oinkanke, nawa reteiosi bokanke natotio aniosi makan wiso, wiso makan, jabira ino aniosi jaton kishi jatibi piana, ja retekanke koshonsho. Jaskatash bekanke jawen chaibetan."| Cuento2005|Santira yometsobo|"Westiora jonironki akai santira ima imayamabireskin, jatian pescadornin ima imayamabireskin, jatian ja joninronki akai westiora yosi tari poipoishoko koiranti rankin, ranaronki ikai, pescadorki ikai yame pochinikon santira benai, jaskati yosishoko oshakan bipakebainkin, ja piaronki ikai moa yosi osharonki ikai pescadorbo anishaman santira benakaon iki, anishaman santira benakaon iki, jaskati anichaisi benakaon jabirashon kokonon, akaronki ikai jaskati ja yosi tarin mapotaisi iketian, jawen mapoki santira keska , jaronki ikai jawen bero yatanakana ayao iki sai iki, kaki pescadorboki santira biamabi bokanke."| Cuento2005|Koshoska yoshin moatian yoikatikanae|"Moatianronki ika iki nato koshoshka joniai, westiora neteronki ika iki ainbo koshoskanin keni, joniai kopi, jatianronki nato joni jokatiai yametibi, itan kakataitian, itan moa onankana iki joni yametibi joi jawen poi benai, itan japekao jawen poibo, itan jawen poibo yoyo ika iki ja jonibetan, itan westiora neteronki bokana iki paenki, jatibi yame, moa netai oinashronki ika iki jonétikoma jawen chaiboki, itan kaa iki jeneki ja kaketian oinaronki ika iki jawen wetsabaon manakin jaweranoki pikotai ishon, pikoyama iki, koshoskareski pikota iki, jainshonronki onankana iki ja joni koshoskaisi, itan keshankana iki jaton papa, itan westiora yameronki joa iki, itan jawen chaibaon chibana iki, itan oinkana iki jenen kash koshoska ikai, itan jainshonronki chachikana iki chikaronin itan jaskashon retekana iki, wiso maiti toroyaronki ika iki, jawen maitironki ika iki iwi, itan jawen zapatoronki ika iki ipo jaskatashronki ika iki joniai nato koshoshka."| Cuento2005|Roninewa|"Nato Limongema repintiain moatianbironki ika iki tsosinyamai, itan jatibitianronki ika iki ja limongema repeintiain ikain tsosinyamai, itan moa rabe baritia riki tsosini peokota, jatianronki aka iki ja jain ikabaon yoikin jain katima tsosiyamai kopi, iboyaronki ika iki ja jene."| Cuento2005|Joni shenoberish ini|"Westiora jonironki ika iki shenoshoko, shoabires, bewis, wanoma tsonbi biamakana, shenoya iketian biamakana, iti merake ainbo shoa, jatianki binoshon yoyo ake, eara mion kenyamai aronkiai, jabira en mia biai. Yameki joa iki jaiba jikikasi, ja joketian, jawen jane Chonon. -¿Jawe aki mia joa chono?. Eara mion kenyamai katanwe aronkiai. Jabiki Chonon yoitima, moa kimisha yame osha tenema, joribarai Chono katanwe aronkiai, moa kimisha yame osha tenea. Jainki joe noka akanke. Jainki bachi kerakanshon neno meke, jawen maponko jawen shani yatanke, wesh jeeee Chononshon nokon shani boai, min benen bishonon bake aronkiai, jaskashon Chonoman shani boshon raonike, jaskashon bia iki."| Cuento2005|Kashi Joni|"Moaronki ikaki kashiki joniai. Meshaki itan wanoaiki aimbobetan. Wanopekaiki ja cashi joni ka ikicacho jan nonti aki. -Ja cashi joni akaiki jan awin yoikin ea benai kakin ea juuuu anoshewin akin. -Jatian ja aimbonin shinanaiki jaweska kopi ea naton jonin ea jaska akai ishon? Ja aimbo ronki ikai kai ja joni benai, ja kaya jan nontio aki.ja aimbonin ronki akai ti akin .becheronkiaiki ja joni cashi beisa iki. Aimbo ronki ratetaiki ja wenash itan ja joni cashi rabini noyaiki jainoash jatianbi joyamaiki."| Cuento