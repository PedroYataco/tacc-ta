Year,Title,Body,Category
2023,Kena Jaweki Irake Aka I,"""  Enra ninkatai. Sin sin ikai. Westiora jawekibicho aki kai. Ani makinaisi westiora teebicho aki kai. Epataxkeax tinsh tinsh iki, ja jonibo oke kawé aki. Icha jonobo tsamamata itan jakonax jan kakasi, wetsabo moa nanetax, -moa ikanai ea chicho-, jatian wetsabo yakata, chankata, jaskara iketian en oina jaskaxon jawekibo senen akanti kopí. Wetsatianbora, en ninkatai keron keron ikai, ikaxbira  ramatian akana ikax, kikin kikin kestenmabi iki. Jaskara ikax, ramara en akai jaweibo senen ai kai… En mato yoibano tsoarin ea ixon. Ramriba ea ikeranke, weastiora estacionainko ja nato ja noto metro akanainko, jainaoriki-ea Limankonia. Itan, ramibira en, winoberanke nato ani Lima jema. Eara akaro akamaiki, eara bokanaimaiki. Eara jato oinaimaiki, itan jan ikaimaiki. ....Ikama, eara jonimaiki, Eariki tetaires netetibe tee senen aires….. Nokon janeriki A-17, eariki westiora tren….  Eara Linea 1 ikainko tetai, ja riki Limanko Metro de Limanko akanain eariki –Limankoniabi-. Nokon teeriki jonibo  bokasaibo boti, jaskaxonkaya,  jaton kainko nokomati kopi jaskarariki nokon tee.Eara teetai kanchis nete, neten itan yamé, ja jatibi baritian. Eara ishtonshores tatian nete xabataitianres, jatianparira ea shokores tantiai ja estacionainbi. Enra onanyamake, jowekopiki jonikonbo ja horabo jawe ayamakanai ixon jawe kopira ibirai. Ja yoi keskara ikanai  “oxai” iki….. Jatibitianra en bokin, jaskatibo yoyo ikanai en ninkata ja jonibo. Jaskarariki ja oxakasai itan shinanboriki neskara. Jaskarariki, ikaxbira en onankoshamayamake. Ikaxbira, jaskara iketian ha horabo ea pari shoko tantiai jaskataxkaya moa neteketian ea jakonshaman teeti kopi. Jaton mein yoyokakatai en mein akai nato jaweki akaibo jokon akin akin…. Jaskarariki…enra en akai jaeki jakon akin akai, jarake jonibo beneshamanbo itan meskókeska joiboninkati, jaskara ixonra, en akai jawekira en kikin aki jokon akin akin, jaskara ikaxra nokon jointian ea beneshama ikai. Jaskaribi en mato yoi Kasai, en moa oinbita, enra oinke jonibo akinanankanai. Wetsabaon jato yakaribixonbi jato yakati meniai ja yosishobo itan ja ixinaishoboribi, itan wetsabaonra wetsankonia jao jonibo jato akinai. Moara ibake, westiora xontakonin jakóma akin, jawe kopira abira iki jaskakin, en oinara iki onitsapitai jisa. Jaskara iketianra, ishton akin kanaiki  bokin raon noxon. ¿jakon mein itiki jaskata? Jakara keskariki, westiora semana pekaora en oinribibake, ikaxbira ibake  kikin beneshaman itan kikin jakonshaman. Jaskara iketianra ea beneibake ja oinax. Ikaxbira jatibitianbicho en oinyamai jakon jonibo… Jatibitianra, en oinai benbobo  ainbobo ramiaresai ja ainbo onantanixonmabi, mekemanbi tii akin jan onana ainbo ikemabi. Wetsabokan  jato jawekibo yometso aki. I tan, wetsabokan, timanani… ¿Jawe kopimein jaskakanai? Jabo ikebetin jato jisaberesbo, ¿jawe kopimein kikiniora ramianankanai? Enra onankoyamake…Nato jonikonbora onantikomabo iki. Jaskara ikaxbi, iireskanai. Jaskara iketianra en mato yoyoai ja yoká: …Jaskarariki, enra nokon tee noíke. Eara beneshamaniki nato tee aki. Ikaxbi… Jaskariki enra moa nato teebo icha aaberanke, ¿jameanke neskara jisa teeboribi? Eara teetai itanra ea jatokopi teetai; enra jato akinai jatibi jonibo. Eara ikaiki westiora nete  ea pikorisi, jato akinoxon, jatianra ikaiki ea ebixbi kai.Ja ponté bainbicho kai, ja bainbicho, ja jain nokotienbicho… Rekenparira, ea ratéta iki. Enra onayama ikaiki. Jonibora eon napkotaiki jaskara iketianra en jato imaresa iki. Ea moa jato ea moa imakasamaibi, ikaxbira ea jaton ninkayamaiki. Iraiki natotianbo, jatianra en shinna ikaiki ea oanayama ikaxra ibirakaini ixon, ikaxbira ea jaton kenaaiki Tren A-17. 6Maotianra, en nokoa iki ea keskaribi, wetsa tren... jawen janera iká iki Tren B-5. Matonra onayame kikinira ea beneaiki, ja nokoax, ja ea jisabi onanax… Jaskara ikaxra ea, beneshaman ikaiki; mua eabichoma ikax. Jaska oinxonra, wetiorabicho shinan atanan, en jawekeskatanirin mia aká iki-Miari-miarin… jaska aka iki rakéananbi, ja pekaora jakiribi en  saludanribiaki-. ¡Miarin! Nokon janeriki A-17, ¿miaki ebe raenantiki-jaska akinra en beneshanmanxon yokataiki. …Ikaxbira ea ninkayama iki. Enra jaska akin shinana iki. Jaskara kopira, en ea jakomaresaiki.-¿Miaki jakontani iki?, eapari ninkawe, ¿minki ea ninkata? ¡Ninkawé!- jaská akinra  en yoiya iki enra koshin join akaiki, jaskabira en  jen ayamaiki. Eara basiaiki  jan yoyo atin Kenia, koshin join akabi, yokatibi, ikaxibira  ea jawe yoiyamaiki, jaskabira ea, jawetianbi  ea jen ayamaiki… Jatianra, moa ebe jawe yoyo ikashamaitian, en moa jeneaiki. Jaskara iketianra en moa oinresaiki.  Ea moa eabicho, wetsabaon ea oinresares itan jaskara ikax ea iki jato akinaires… Enra moa, onankoyamake jawetiberesi, ikaxbira moa  winoke sokota pacha nete ja iantana. Jaskara ikaxra ea beneshamaniki nato jawekibo akí. …ikaxbi, ¿jabichokayarin? Moa icha baritiariki en nato jaweki akai,…en yoikasairiki,  bene beneshamanira en kai neke joax ita oke kax iki, ikaxbira ea kakasai jatibiain. Jatian ja jonibobetan inontian, enra ninkataiki,  nai wishtinbo ja itanribi jain ja jonibo; ani niibo kikin jiwin kaibo; kikin ani mashi jain kikin bari xana; matsi continentenko jain jaskatibiri jakanobo;  itan ani paro…. Eara jonibo keskamaiki eara oxayamai, ikaxbira en namati atipanke jabaon akai keska akin. Ja riki ea kenai, eara kakasai nete mayai, enribiri tson jawe yoiyamati kenyamai…Wetsatianra ea iki kai enbiribi ika.   II Mora neteke. Nato barira moa pikotai nato yamekiri… Moara tsaran tsaran ikai nato estacionainko noa pikoti yoí. Moara ea teeti kati jake, ja natetibi akai jaweki akin. …“Moa ramabichoriki” Ja chosko joira ikaiki ja nokon shinaman, ea shinaman masamaresa. En moa onantimaresa, enra nokon shinamamea tsekati atipayamaiki. Ja nato joira en ninkataiki ja supervisor yoyo ikai, ramashobira en ninkake. Jawe yoikasira ibirake ja joni…Ikaxbira, en onanke eki yoyo ikira ike ja joni. Jatianra ea katanke ja bainbi, ja bairiki akana ea pikotamatianbi, ja ea jain teeno ixon akana. Nokon taen ayamawe akin itan nokon beron ea koirana. ¿Ramabichoki ea kai itai? Eara kaa iki estaciontibi kax joa iki jonibo boi.  Jatibitianra ea oinreskanai, ea oinkanareski  itan tsonbira ea oinyamai…Ikaxbi, enra jato, jakon akin boai. Enra jakon aki jabo. Jato paketi iketianra ea tsasia jato pekenon ixon,  jaskarabira en jato jakoni imai eki napokoketian itanribi jeman ikebi, jaskarariki.  Enra noko xepoti xepenxonai jato  ikinon ixon. Enra jato boai, netetiti, jawetianbira ea tantiyamai jato boi. ¿jawetiki ea kopi akanai nato te akaitian? Jawe yama… Ramara en shinanko en mein jakon akai nato teebo akin jato jaton katinko boi, ni tsonbi  ea irake akanaimabi…. Moara winoke  sokota hora, moara yametai. Moara bari kai itan moa yamépaketai, itan rama moa oxe pikoinatai.  Eara kai jaimashoko nato  bainbi. Ikaxbira ea onisai itan en winiai nato shinanax. Eara winia nato neskarabo shinanax kikin akin en jonibo akinabi ea oinreskanaitian iti betin neskara iketian. Eara winia moa mawati ochoma ikax ea ika pekaora wetsa bekanai. Nokon yora chicho ika xaobaonra ea moa chexakin peoke, estacionra en oike ochoxon moa ebebonbi. Nanorki ea tsasi iki irakanai  ikaxbira ea tsasi kashamai. ...Ikaxbira enbi ati atipayamke ebixbi tsasi, iamana iti jake, ea tsasi. Ea tsasiti yoikanara ea tsasiti jake, nokon tae acerora  akanai tsasimakin. Eara moa nokóke nato estacionainko nennobichora ea banetai…Moara jatibi jonibo paketai enmeax, ikaxbi, ea tsonbi ea irake ayamai. Jatixonbi ea oinreskanai tsonbi ea min jakon tee aka ayamai… Tsonbi Ikaxbi… Chinira paketai westiora tita itan jawen bake xontariki. Pakékinra ea oinresai, jaskatira kake ja ianbo. Ikaxbi, en moa shinayamaibi, en moa shinana moa tsonbi jawe yoiyamai itan tson ea irake ayama ixon shinana ikebi…. Wetsiora bake xontako boshti boshtinin, ja tren panshiman tsini tsiniwananra, e patax chankatinxora ea yoiai. ¡Ichaberes irake  tren joni akin! Jaskáraiki  ja bake xontakoni-, ea jaská pekaora mmoa jawen tita vetan kaaiki. Ichamara ikaiki. Ichama, ikaxbira, jaskara ikax, eara onisaiki. Jawen jakonshoko joi, kikin akin ea shinanmaiki. Jaskara kopira ea kikin shinametaiki  en joto jakonmakin shinana kopi,  jaskaxonra y moa shinana iki  nato jakomakin shinana jawekibo. Jakopira ea chexai nato, jawekibo shinanax jatibi jonibo ja jisaboboresmaiki, neskarabo shinantananra ea kikini onisaiki ja en jakon aki en tee akabo shinanax. Eara onisai nato jaweki shinanax en jatires ati ikebi wetsa akin shinanax ikax, nokon teera ikaiki jonibo botires jaton kaainko ja resra ikaiki nokon tee. …jawe kopiki ja “irake aka ea” beneshaman iki Ja en ani tee akabo akin ea irake aka; itan, jakopira, en ja bake xontako irake akai… Jai bata pekaora, ea moa ika iki rakatibi rakati…""",cuento
2023,Jain Pacho maw kanai carretera,""" Moatianra yoi katikanai ja Sub tramo 6 akanai   Cuscon  ja  Urcos katinko,  natoriki Cusco itan Huasao ikainko, jara ike Saylla itan Oropeza jemanko, jaton provincia riki Quispicanchis (Urcos); jatianra ikatia ja carretera sementonin akaman jaskara iketianra yoikatikanai jain yoshinbo ja. Ja jainao ika jonibora kikini rakekatikanai jaskara yoikanaitian jamé ronki pikokatia yoshin ainboni yorakeskaya ja jaskara merax ja joni mawati kai. Carlosra ikatiai verdura maroai ja Cusco – Urcos katin carreterainra ja kakatiai  mainberes ja  verdurabo boi. Westiora nete ronki ikaiki, Carlos yamé pochinikon kai, jawen chopashoko benxo ake ja pekao jjawen verdurashobo napoke jaska pekao kake jawe carron. Moa kake kaabironki ikaiki Huasao nokoti kainbi oinabainaronki ika iki, nato jawen carro nokai, shinanaiki gasolinaki nachita iamax ayamaiki ixon. Pakexon Carlosni  ratarin iamax ramitarin ixon oinaiki, jaskaibironki ikaiki joi westiora ochito kikin oshi ja pataxronki jaoiki westiora ainbo joxo chopa saweya texo senenainko boya jawen bokan jawe  bemana mapoa. Retéinakainaxronki jawen carron mapetaiki, carro pishakasabi, pishiyamaiki, mao basi pishakaski axonronki pishimaiki, jaskataxronki kaa iki ja moa Huasaoain nokoti ochomronki shininanaiki ja jainoa jonibona yoiyantanan ja carreteranko yoshi ja. Ja reteinaxonroki Carlosnin, radio keté aka iki ja músicabo ninka ninkabainoxon, ja radio ninka ninkatabironki ikaiki ja radioanox, ainbo sion ikai ninkakin, jaskaibironki ikaiki radio nokati ja noka pekaoronki  jawen corro too aritaiki, jaskara iketianronki shinanaiki enki yoina nato carreteramea shitatai biitaxa ixon, jainxon ventanain oinnaronki ikaiki ja oa oin wana ainbo chankatina. Ja oinaxronki ikaiki, kikin rateti ioraberesi, jainoaxronkoi paketaiki carronkoniax kikini ishtoi jato wetsa jonibo benai, ja kakinbi pekao oinaronki ikaiki ja ainbo ja chibani joi kikin onsa. Moaki Carlos  yosmashoko moa ishtoti atiapayama, jaskati kakinbira westiora makaman tatí ikaiki. Jatianronki iká iki, wení kasi ixon  oinaronki ikaiki ja ainbo chankatina. Jaskara  ointananronki, ja ainbonin Carlos rakatina iketia jawen mapo tiash aka iki. Ja yamekiri, jonibaon winokin oinkanaronko ikaiki  Carlosnin carro carretera noponko jawen xepoti  xepenya rakatini,  ochomaxon oinkanaronki ikaiki jawen verdurabochoya, ja carro jaskara ikaxbi yama tsoabi. Jaskara ikax,  ja carro mayakin oinaronki ikaiki jimi icha jain nikana jimin, jainxoronki  benakanaiki joweno itina ixon jainronki merakanaiki ja joni mawata ikax moa mapooma. Neskara oinxon rataxonki bokanaiki Huasao jemanko,  ja jato yoi, nato neskara meraxon. Neskara yoikanaronki, oinri bokanaiki jatonki  kakin oinkanaronki ikaiki ja joni mawa rakatini carretera naponko ja sub tramo 6 Cusco  Urcos katin bainko,  ja jatibi  jemamea ratexonronki bokanaiki Comisairiyainko, ja ronki ikaiki  Saylla jemanko, ja jain kakebironki  yoinakaniki Husaoainko kati ja Orapesainko ika iketian itan ja Oropesara Urcosainoiki,  jaskara ointanan akaniki nato bokanaiki  Oropesa jemanko. Jatianronki ja wetsa joniboan ja mawa patax chankaxon  rezankainki ja maka rakokana manoaon chankaxon, vela keté atanan shinanankana iki jaweki Carlos winota iki ixon. Jatianronki shinankana jawe kopiki jawe kopiki ja verdura beai jawen autonin jopachoi joyami ixon, jaskaxon jawen autokon oinkanaronki ikaiki  westiora joxo chopaya aibonin  foto itan westiora ochiti meshishokoya ja patax jimin kai. Jaskara ikbironki  jain ochoma iká ainbonin jato yoiyaiki ja ainbo oinkanaronki ja iki ja Huacarpay iaman,  itan ja ainbo pikotai benbobaon mapo tsekai jaskaribi ja ochiti oinkana jaronki  Carlosnin jain kakin bitaxa akin  shinankana iki  itan ja ainboronki  ikaiki ja carreterainxon bitaxkana ika, Carlosnin bitaxmakan, wetsabaon aká ishton kakaskin bitaxa jatian ronki pistayama ikaiki jatian mawata iki ja xontako. Jatiankan ja jonibo, Orepesainko fiscal benai itan policía benai bownakana jaskaxon ja mawá bokanti wetsanko,  nokokanaiki, nokoxonbi ja fiscal merayamakanaiki itanribi ja policiabo carroma ikaiki ja carrokan wetsa jeman ka, jaskara iketianronki manaka iki. Jaskara iketianronki moa oabo joyamaitian shinankana iki moa jainbi minti moa westiora nete manaxon, jaskaribi onanyamakainki jawenoarin ja joni kaiyarin ixon onayamakana ikaiki, kikin jakon jonironki ikaiki, kin jakon joni, neskaxon nato rami jawekibo moa soatiki ixon shinankana iki. Jaskara iketianronki ja Oropesainko kaibata jonibo, yoikanaiki moa minkana ja jain mawaibata pataxbi. Jaskaribi ja minbata patax akana iki cruz nichinkin. Ja moa basi pekaoronki ikaiki  ja gaseosa boai joni joni jainshamaribi, mawati ikaxbi ja mawá bokanaiki jaskara iketian jain mawatainko cruz chankaxonkanaiki jaskaribi joáshokori axonkanaiki. Jaskara iketianronki bási yoikanaiki ja Carlos winota jaweki, jan verduras bokatiaibo itan ja ianman aibo ja gaseosa boi joni mapo mawa pikotabo. Jaskara moa basi ikebironki Ministerio de Transporteainoa jonibo bekanaiki joxon ronki jato yoi yaiki ja  Cusco  itan Urcos moa sementonin akanai ixon jato yoí joxonronki jato  yokataiki jawe jawe kopi ja cruzbo jain akanaiki ixon, jaskara yoiyabi jaton ikón ayamaiki, ja sementoni akin ja cruzbo potayonkanaiki. Jaskara ikebi westiora yameronki  jaton makinabo benxoai itaibi pikotaiki ja ochiti oshishokoo itanribi ja ainbo joxo chopa sawéya jawen bénana jawen bokan mapoya, jaskara iketianronki  ja cruz ikanin ja chofer jawen mapo chakiaiki jaskataxronki mawataiki kikin ishtonberes. Ja ibata pekaonrki, yoikanaiki  jawe keskatiki mawaiki ja chofer ixon, ja ingenierobaon  moa jato yoiya pekao kxon oinkanaronki ikaiki ¡Kikin, onsá jaweki, jainronki merakanaiki joni xaobo, ja xaoronki ikaiki Carlosna, ja jain minyatankanainkobi.  Jaskara ointananronki ja jemamea jonibo pikokanaiki  jawe kopi jaskataixon jato yoi ja cruzbaon jato  chipoa ikebi tseka iki ixon. Ja  pekaoronki ja ingenierobaon shinankanaiki,  ja carretera Cusco itan Urcos sementonin atanan, jakiribi ja cruz tsekayantakana jakipi jai chankatini. Jainxoronki, akanaiki jain velashobo keteaxonki ja mawakan neten jaskaxon jawen kaibobaon shinanti ixon. Jaskaribi, akanaiki ja Carlosnin xaoshokbo pantionainko bokin jaskatax ja jakoni tantiti kopí. Jaskara iketianronki onankanke ja carretera mawá carretera akin ramara jatibi jakonax bokanai ja carreteranko ja non Perúkan carreteranko. Iban neten itan yamé jainra jakoni bokanai, jaska ipain ja joxo chopaya ainbo pikoyamaitian jaskara ikax tsoa mawáyamai jatianra mawá carretera iamai.""",cuento
2023,Kikin tren noiya joni,"""  Eaera  jishtenke  nokon bero soo ika ja wini wini bichoi ja nokon yosin yora rakatain. Nokon titanra ea joxon yoiyaiki moara mawá nanei jonibo bekanai ixon yoi, jaskara iketianra en shinanaiki mora en katanwen ati nokon yosi, ikaxbira ea kikini onisai, tsoabira nokon raebobo katanwen aresti atipayamake. Ea paketai oini ikaxbi kikin onis nokon shinanshobo en oinki,  jaskara iketian ea kikini onisi nokon yosishoko kaketian jara ikaiki  nokon jatibi nokon shinnanbo. Jatibi en shinanara ikeiki jaberes, trenbo, nokon yosinra kikin akin trenbo noikatitai. Jawen fotokobi ikatia ja tren. Ja trenra ikatia juquete trenshoko en boai. Enra shinanai ja foto tren betan tsekakasi kiki atikomara ikaiki. Eara ikaiki nokon papan papa betan itan nokon titan papabetan, itan nokon tita itan nokon papa, intanribi ea. Enra shinanai nokon tita kikin sinata ikaiki, noa nokon poibobetan ja treeman tsinia oinax, jaskatira nokon titan janekatiai. Eara moton tsokasmai iki, yoyo ikatiai, jakon kanwe akatia noa, benxokakanwe noa foto tsekenon ixon. Jaska akin yoiyabira noa tsiniresei jatianka non tita kikin sina. Ja nokoxon , papan noa yoiyai  jakoni tsinikanwen areskin. Jawen koshi joinbi noa reké areskin jatiankan nokon poi betan noa saki saki yakati. Jaskara iketianra moa non tita moa sinakonyamai noa moa jakon beres jatibi iki. Titanra  tinsh tisn akaiki ja  xepoti jatianra yoxaman xepenaiki. Jaskara iketianra non tita nokon poibetan en ikotaiki aka pekeo non yoxanribi non ikotaiki. Jatianra maxkata ikaiki ja foto tsekai jonires joti maxkati itan ja papa papares maxkati. Joaxra non yosi nobé tsiniaki  treman, ja yoxon venta titan noa ointina ikaiki. Jatianra joxaman yoiyaki ja tita, min papariki bakeshoko keska akin jatianra titan jen jen akaiki jatianra titan yoiyaiki min bababora pikoke mia keska tren noiyabo akin. Jariki kikin jakon akin en shinana iki, jaskarainxonra en benaiki ja foto noa tsekanai ja tren ointi yosin  boa foto oinkaskin. Noara boaiki non bero xepo xon ja estación ikain, ja bexo kepentanan non oinara ikaiki, jatianrsi noa kikini benaiki jaskaxonra non yosi kikin akin ikotaiki. Jaskaxonra non oinaiki ja moatian tresn ja koin potai tren ja chu, chu, chu ikai trenisi. Ja nokon poibetan non oinara ikaiki , kikin metsa, metsa ani, kikin soi shaman itan kikin biri biri ikai. Jaskaketianra noa yosin yokataiki, matoki nanekasai akin. Jaskaketianra non jen jen akaiki. Jaskara iketianra, jawen cheaxtiainoa tseka iki kimisha jan jikiti jaskaxonra noa kaa iki ja trenman. Kikin ichara ikaiki jain jikikasai jonibo noakan ventanainshaman yakakasi. Jakara iketianra en akaiki, nokon poi, en ganaki jatianra ea yakatiki ventanainsham. Ja yosinra ea ventana xepenxonaiki jakon shaman niwe jikiti kopi, ja ventanara xepemetaiki namanres. Ja trenra kaiki kikin metsa itinkobo  kikin iora metsa jainshaman iiti jisabo non oin oin bainki. Ja moa banetienra nokon poi en imaiki ventanain yakamakin; jaskara ikebi, jara ika kikin beneshaman, jainxonkaya mawakin chu, chu chu akin. Jaskakastikayra  wetsa jakon ointibo oinyamaiki, jaskara iketianra en sina akaiki, jatianra ea jan yoiyaiki nato kikin jakon jawekariki neno  ventana xepanaya yakatax akin. Jaskara iketianra en  jen aresaiki ja nokon poi. Ja nekecha joxonra  en mera iki ja foto ja nokon yo  rabe chonka baritia senena akaitian ea boní ikaxbi natora ikaiki bena tren. Ja tren oinaxra ikaiki ea kikin benei, jatianparira en nokon yosi en ikon aiki jawekopiki jan yoikatia ja trenbo kikin jakon jaweki akin. Ja trenra biri biri akaiki, kikin jonibon kai chiki ja tren meran, mesko keska jonibo. Ja jatibi jonibo jain ja tren chicho, jaskara oinara ikaiki noa jabiti itana keska en oinkin, non jemankonia keska. Jatian pariran en nokon poi ikon akaiki. Ikonra ikaiki, ja jemanko oinara jokon ikaiki, ikaxbi ja tren chichoka jaskaribi kikin jakonshaman, meskokeska jonibo, jawe akaibobira, kikin jakon, jaweno kaibobira. Jaskara iketianra en nokon yosi shinanaiki ja tren noiyabora jaskarabiri joni iki ixon, jaskara ikaxra ja ointanan kikin benai ixon, ja jain tren kaibo itan wetsanko kai ixon oinaxbo;  ja jonibo jain paketai wetsaboka nanetaibo.  Jaskaxonra en onanaiki. Jaskaxonra en jato jakon akin onana iki, ja trenman kai jonibo ja meskoke ikaibo jaskaxon jawenoki ja tren kai ixon oinabo jaskataxra ea namancha kaxon en mera iki westiora wetiora foto nokon yaxan westiora sillan yayata nokon yosibetan trenshoko yatanya. Jara ikaiki ja nokon yosin bia ganana ja empresa tren benxoaibaon memeni, jara kikin jakon joni ikaiki , jaskaxon nokon yoxan jakon imanoxon, metsa joni ikemabi itan korikia joni ikambi. Jaskara iketianra nokon yoxaman noa yoikatia nato winota jawekibo jaskaxon nokon yosin  “jakonax ja itan kikin ja ixo” Ja sillakon ja nokon yoxan yakata no oinara ikaiki nokon yosin silla jain yakakatia silla jainkaya nokon yosi ikatian jawen bababo  yakakikin, ja nokon pibetan imai. Jainxon kaya noa yoikatitia ja non, yosiba ika jawekibo. Ja nato jonibokaya ikatiai ja tren  oinai jonibo. Jainxonkayra noa yoikatikanai, onsa, meratibo, yoshinbo, itan, meskó jawekibo. Meskokeskabora noa yoikatikanai ja tren ain winota jawekibo. Jaskara iketianra nokon yosin  jawekibo neska akin noa yoi peokatitai: “ enra shinanai moatian ikatiai jaekibo…” itan “nokon yosin yoikatikai ea yoiyai…” Enra kikin akin akatia ninkakaskin jawekeska akinki noa yoikatiai ixon noara kikin jakon akin yoikatitail jaskaxonkaya ja jonibaon jakon akin shinanbo ati iki ixon. Jaskara ixonra noa yoi katitai kikin meskokeska joibo jaskara iketianra nokon poibetan non ikon ayamachakin, jaskataitianra noa nokon yosin akatiai ikon amisma bakebo akin, jaskara ikaxra noa ikon itan ikona ayamai ixon non beronbi oinatani ikaxmein.  Jatianra nokon poibetan mapo tenke tenke areski, jawe onanxomabi. Jatian kikin tapitini naman kakinra en noko aiki ja foto ja tren oinkanain chankata jainra en oinaiki nokon yosi nokon yosi kikin jakin, jatixombi ja oinkanai, jaskara ika pekaora nokon yosi isini peokotaiki, jaixonra non boaiki, japekora benxoaiki  ja joaxra oxaki jakonia itan mawatamabira noa yoiya iki, neskara en aka jaweki akanwe akanwe maton akasai jawekibo ixon. Ja moa naman pakexonra ointanra ea winiaiki, ikaxbira ea winiaiki raroi, jaskara ikaxra ikaiki moa ea katires, ja moa kai katanwen anoxma, jakopiriki nokon yosin noa jakon onama kopibo, ja noa jatibi keska tren onama kopi, ja non jonibo oina kopi, jaskara ixonra en yoiyai natora jatibitian ebe iki kai ixon.""",cuento
2023,"Moatian, jonibenatianronki jatibi jawekibo joni ikatikanai, noakeskaribi.",""" Meskó teebo aki jakanaboribi. Jaskara ixonronki, paotati moxanki anike awaibetan kashi jaweki menikin, maroxonon ixon.  Menia kabekonike paro reboki marokasi. Pichika nete inatibi reokokana iki, reokoxon jatibi jaweki marotibo jenenko bomakana iki.  Jaskataxki jobekonriba iki jawen ibo keshani. Nokoxonki yoibekona iki: - Noara min jawekinin ochake, jatibira reokoxon jenemeran non bomake - akin. Jaskaakana ibon yoia iki: - Kamentankanwe ea nemanxoni, maton biamakera en mato jaweabirai - akin.  Jatianki kabekonriba iki jaweki nemani. Nemankinbi jawebi biamakana iki. Kashin awai yoia iki: -nemankinbira jawebi non biamai, eara jonetai, yameresa ea pikotai jaweki ibon meranaketian - akin.  Jatianki awaibichoshoko inike jaweki nemani jeneyamai, paotati moxaki raketi. Jakopironki awainin noyakin jene wish abainai paotati moxan jaweki nemankin. Jatian kashibiribi jaskatax joneni ikax ramakamanbi yameres pikotai.""",cuento
2023,Peokin yoia,""" Kirika axeai bakeranon itan xontako, ninkawe: Nato kirika “Yoyo ati kirika 1°” riki min onan shinanbo koshiakax jameranoax jakoni axeti shinanxon non mia axona, janra mia akinai jakoni yoyo itinko itan yoyo axon jakoankin ninkatibo, wishati itan yoyo ati axetiribi. Ja jawekibora min nokoti jake raro raroshamani teekin, jatibi tee atibo riki non axebo, esebo shinanxon jaki mepinabo, jemankoxon mesko jawekibo non akaibo chibamakinribi tanaboa. Jaskara ikaxra, ja teebo peokotai wishabo yoyo atinkoniax, shinanwe, jatibi min akaibora iresama iki, jabo riki itimakeska jaweki winotaibo oinxon wishakana itan yoyo axon onanti kopi mia axonkana, jaskara ikenra mia non yoiai, kenshamanxon itan shinanshamanxon mesko teebo seneanwe mia jakon jawekibo axeno. Neskara oinwe, ja reken axeti kano ikainkora jake westiora wisha, “yapa katoxon yomerati” iki ika, ja yoyo axonra mesko jakonma jawekibo jain itina min merai. Jaskarabo onanxon yokabo yoixon jabo benxoati shinanxon teebo min peoti jake, jeman jaaboribi shinamekanti min yoiara jakoinra iti iki. Miara non yoiribiai, ja axeti kanotibira jake meskoyoyo ati wishakanabo, yoyo abokin ninkati kopira icha teebo min ati jake, jaskatax yoyo aki axeti shinanboribi bibokin. Nato kirika meranribi min merai wetsa jonibo jaskati jakana yoiai wishabo jaton axebo onanti kopi yoyo ati, senentiainbi jake chitemeran joibo wishakana miaki jatibi teebo akax axetania ixon onanox minbixbi tanati akana. Jan kirika axeaibo oinai Dirección de Educación Intercultural del Ministerio de Educaciónmanra nato “Yoyo ati kirika 1°” min mekeman jeneai, jabe raenanwe itan koiranwe janra mia axeti jawekibo akinai, noara ichabires raroai mia axeboresai kopi, min kenshaman ipainon riki non joinbi yoyo ati mia ikoni axenon.""",cuento
2023,Ranonshokon namani,""" Ironkia iki nete xabati ochoma, isabo keoti peokoketian Sani jawen papan kenaa iki yomerakin iwenoxon, jawetiakin kenaa jishtenax ikashamabiresibi wenita iki, jainoax jan yomerati jawekibo bibaini kaa iki papa betan yomerai. Moa ianman nokoxon taxbanaman jikiamabi rekenpari Sanin jawen kanoti mawexon wakea iki, jaskaakax mabocho betan kanoti rerakanax jainmashaman winaboi kabekona iki yapabo tsakati benaboi. Moa icha yapa tsakax shokores katantikaskin jawen winti nontiki koshkintanan kepikasironki ika iki Sani ranbeakekainax kobo iriti jenenko paketi, jaskatax jawen yapabo jeneori janbisai tsinkikasi onitsaironki aka iki namanxon taniniai keskaatoshikin, jaskai keska iketian nontin tewamekasabironki akai ayonreskin, jaskaaka koshin yatanabiki aka iki moa bebon koshin ninikin chichoakin bokin, jaskaaki pikokasi moa onitsa iki; jainxon jawen papa kenai sai ikasabi itikoma ika iki. Moa jenemeran kaax joinkasi koshiaitianki ika iki ani joe peex iritoshitai keska itoshi, jaskaraton mapotoshiaronki ika iki moa Sani onitsayamai jakonkainxon mesko jawekibo oin oinresa iki, nato: yapabo, ronobo, metsashaman jenemea yoinabo; jaskarabaon manai iitibironki ika iki nekeoria netenkores jishteni, jainxon oinaki jawen papan nontinko narakana, jaskara oinax ikonbiresi rateta iki. Jaskawana yame Sanin oxaxon namaketian oina iki jan jenemeran kaxon oinwana keskashamanboribi, jainoaki westiora metsaira ranonki jakirikiranxon yoia iki neskaakin: -Miara nokon nete en oinmawanke, jakon bake iketian, min jato yoiti kopi, akin- ja ika iki jan jene koshiaka akoron. Jaskaakin axonbi yoiboresa iki: - wetsa netebora nato ian tsosini kanoxiki, yapabo itan jatibi Ranonshokon namani Yoyo aka pekao, rama min kirikain nato yokatabo yoiwe: Jan joi beai joni jaskara iti jisa shinanxon ribojanwe. ¿Jawe joibo ninkamanoxon wishakanarin nato wisha?  jenemea jawekibo jain jaa ikainkora westiora ani nasi inoxiki, ayorakinra noa jain jati mato joniboan ramiakanai jakopira moa nenoax kaibi noa iitaiakin yoia iki ja ranoman. Jaskaaronki ika iki Sani rateresi jishteni jainoax jawen jointi pen pen ika iki namameran ratetax, jainoaxronki oxakastimai meskobo shinani tarame tarameta iki, iiwanaxki jakiribi oxakaina iki. Moa nete xabaketian yamekirishaman jawen xobo ochoma jonibo korabetani bekanai ninkata iki: -Roninra pikoke- ironkiakana iki ja jonibo winoti boi. Jaskati yoyo ikanai ninkaxon aka iki shinainabeirankin jatibi namawana jawekibo, jainxonpari kikiankin onana iki ronin betan namameran yoyo ika itan jan shinanxona reokoibata. Jaton jema ika ian rebonronki ika iki ketokan bia itan mai jikia keska, jain yamapachoibi tae baneta. Jaskaibata basimaribi jaton iaman yapa icha ipachoibi moa westishoko ika iki, ianribi moa tsosini peokoti, iiboax nasires baneta iki.""",cuento
2023,Quechua jonibo onanwe ,""" Quechua jonibo arakanai ani manan ikainko meskó jemanko jaabo, jabora quechua join baketianbi yoyo ikanai ikaxbi senebiresma meskoti yoyo ikanai jainbicho jakanama ikax. Nato jemabora itinke non Perukan sierra akanai ani manan ikainkobo, jaskaribira jakanke Bolivia betan Ecuador mainkoribi. Quechua jonibo riki tsama tsamatinresabo, meskoti yoyo ikaibo jabicho ikaxbi, jabo riki: Cañaris, Chankas, Chopccas, Huancas, Huaylas, Kana itan Q´eros. Yoirakanai, jaronkia iki westiora jemanko joni ikonbires yomeratinin raya. Ja joninronki yomerakatiai trucha, suche jainoax mauri akanai yapabo jawen rikan, ja rika iki pextin borosa keskaakin akana jan yapabo weati kopi. Beboinra yomeraronki ja paromea yapaboribi moa keyopaketa iki. Westiora neteronki kariba iki moa ja piti yamaketian, kaxon rikan rikana iki ani makan patax toxbaxon; moaribi icha mauri (manamamea tonon) bikenronki ika iki naponbekomeax ¡shooooo! iritax boo nenketoshiti, ainbo metsashoko, jaki ika iki Sirena akanai, joax tekibicho pikotax joniki onamakiranxon neskaakin yoia iki: -Miara nokon yoinabo keyoi itai, en benxoakabora moa min biaketanke yomerakin, ja kopira ea joke mibe yoyo iki min onanti kopi, ayamama awe ninkakin, nato paromea yapabora en koiranke nokonabo iketian, ikonbiresira ea jaton yoashiai ikaxbira en oinai icha joniboan aresbireskin rikan yomerai, taranpanin akinra ichaira yapabo bikanai. Jato keshanwe jaskairakin yomeratima, tsoa joniki en keshanabi yoitimai jara • Jakon jaweki akanai yoiai joibo meraxon wishawe. • Bena joibo meraxon wishawe ja yoi jaskatai onanoxon. • Jakoankin ja ribojobo oinwe jaskara winotaibo min onanon.  en boti jake nokon xobonko ebé janon ixon- akin yoia iki. Ja pekao onpax koshba ayana tekikin yoia iki: -noara ichama iki nato paron ikaxbira non koshiakai tsosinaketian, matonribira koiranti jake jakonax mato janon, yomerakin ichaira yapabo biamanoxiwe min jawekiati senenres, moara yapabo keyoti kai- akin yoiax jawen boo wishkobaini jakiribi jenemeran kariba iki. Jaskataxki joni kikini ratetax joiyomakainaxbi moa xobonko kaa iki, kaxon jawen awin betan bakebo yoia iki ja jenemea ainbonin yoiwana joiboribi. Jatibi jonibo jaiba merati bokanabo ronki akatiai ja jonin jato yoikin jaskarabo sirena ainbonin yoini. Jaskatax joni moa yomerai kayamakatiai, westitibores moa jawekiatibo tenetimaira iketianres, kaxonbi taranpanin ayamakin mishkitininres akatiai yapabo piti senenres biti kopi.""",cuento
2023,Jaskarainoax peokoti. ,""" Non yosiboanra yoia moatianronki icha yoa japaonike wainkobo, ja jawekiati itan jawe raon akamabo. Waiaxon banakanabo jakoni ipaonike jaskara ikax tsoabi yobenyamapaonike jaton xobonkobo jatibi jayabobires ikax, jainxon mesko jawekibaonribi apaokanike wai akin, nato: machito, yami, ipori itan wetsaboribi. Ramatianra, wainkonia yoabo ashamayamakanai jawekiakin, ranonboan benai maroti jawekiati akanabores, wainko yoabo banatinin chikishkin. Neskara winotaibaonra ake keyobainkin wainkonia bixon jakon jawekiati axebo, ramatian yosibo jaton onan shinanbo ranonbo axeakaxmabi nai iskanaitian.""",cuento
2023,Non jan wai akai jawekibo ,"""Joni benatianra, non rekenbo niimeranres jaa ipaokanike, basipari shipibobo inka jonibaonpari merakana iki, jainxon jaskara iitaitian joxo jonibaonribi mera iki (nawabo itan rinkoboan). Jaskara noa yoiai non reken yosibaon. Inka joniboan meraxon non rekenbo axeakana iki mesko jaweki itan tee atibo, nato: mapo ati, waxmen timati, jaskaribi wai akax yoaya ixon non rarebo betan jakon jati eseboribi. Jainxon non rekenboan onana iki machito, yami, ipori, kenshoti makan itan wetsa jan teeti jawekibo. Jaskarabaon akana iki mesko jawekiatibo banakin yoaya inoxon inkabaon jato axeaka. Machito riki yami pancha akana senen ranenkeshaman rebonko rewishia, ja machito riki jawen noi kensho, jan xateti akana. Nii aniyorabo iketian jan xatetira akana iki yami pikokin, yami riki anitama repanchaaxon kenshokana, ja yamira taxoya iki, jawen taxo Non jan wai akai jawekibo Rama, wisha yoyo awe, akin nato jawekibo seneanti shinanwe. • Ishtonres wisha peokotainoax keyotai kaman yoyo awe japekao netexon jakiribi yoyo awe. • Bena joibo meraxon wishawe japekao ja yoi jaskatai min benano. • Yoyo abokin reken shinanxon jaskara iti jisa min yoiwana oinbowe ikonrin jaskara ixon min onano, jainxon kirikain wishawe. Wisha yoyo aka pekao, min kirikain nato teebo awe: Jawe yoiki ikai wisha neskati “…ja yamira taxoya iki, jawen taxo riki jiwi akana jan xatekinra wekoti onanti jake, aresbireskin akira mia metarish ikai. …” ¿Minki onana jawekeska jisarin westiora weti?  riki jiwi akana, jan xatekinra non wekoti onanti jake, aresbireskin akira mia mepaketi iki. Ja rabe jawekininra akatikanai sepaxon ani jiwibo rerakin wai rakatiakin. Ja yamira jan teenoxon kenshokanai makaman, ja riki wetsabires makanma, manan tenama jene shoo ikai xaran jaa makan. Moa wai banaa manishaitianra akanai orokin, jan oroti jawekibo riki ipori betan machito; ipori riki machito jisa ikaxbi tinkochabires jainoax rapextinshoko, ja riki beshe xobibo oroti. Ichaira xobi wexe iketianra weti axon weatanan machitonin xateti jake; weti riki jiwi rastonmashoko akana ikaxbi jawen xexa namankiri bechia, ja jiwira iti jake koshi, icha xobibo maweti iamax weati kopi. Jaskaribiakinra xeki, tama, poroto itan wetsa piti jawekibo banatiain akanai jiwi anitama, senen raston, nenkeirama ikaxbi rekenshoya bikin, ja jiwi iti jake koshi jan mai kiniaxon berobo banati kopi. Ramakamanbira shipibo jonibaon akanai jaskara jawekibaon jaton teebo akin, mesko jawekibo banakin jaskataxbiribi ikanai rarebo betan yoaya ikax yobenyamai jakon jai.""",cuento
2023,Awajun jonibo onanwe ,"""Awajun joniboronki ipaonike nomin ikaibo, ja jawekiati yoabo yamaketian akatikanai moxo akanai jiwinaposhokores pikin. Westiora neteronki joni kaa iki moxonapo benai jawen awin itan bakebo jawekiakasi ikanaitian, kakin aka iki jato xobonko jenebainkin. Jawen bene kaa pekaonronki ika iki ja ainbo kashokoi mapishokobo weaman benaibiribi, kakinronki oinai iki atsa xakabo jenen bea toxbapaketai, ja oinxon akai ja ainbonin chibankin jaweranoaxki beai itan tsoabaon potarin ixon onankaskin, kakinbi ninkataronki ika iki korati, jaskatai ninkatax meketaxshoko iikainkin oinaronki ikai Nugkui ainbo atsa xokaxon chokai beota, jatianronki ja ainbonin nokobainxon yoia iki. -Eara pitin reteai, min atsashoko ea meniwe- aronkia iki. Jatianronki akai ja ainbonin yoikin: -enra mia meniyamai, ikaxbira en mia nokon bake ainboshoko meniai, kikiankin koirantanwe, mato betan janon, mato kenai jaweki ja yokaresnoxikanwe, janra mato seneanxonai - akin yoia iki, jaskaaxon jawen bake ainbo menia iki. Ja bake xontakoshoko meniaronki ainbonin jawen xobonki boa iki, boxon akai mesko pei choshin poakin jatoki axenon ixon. Basima nete winoketian moa axeai oinxonronki yokakana iki mesko jawekibo: atsa wai, paranta wai, yapabo itan wetsa jawekiboribi, jatian ja Nugkui ainbo baken jaton yokataibo seneanxonpakea iki. Jaskara iitibi ja ainbo jawen bene betan kaa iki jan wai axonabopari oini, kakinronki jawen bakebo yoibaina iki: - nato ainbo bake tsokas ayamakanwe -akin. Ikaxbi bakebo yoitima ixon akana iki ja bake meskobo yokakin peokin, yokakana iki yoshinbo jato bexonti, Awajun jonibo onanwe 27 jatianki meskokeska yoshinbo ika iki xobo bochoi, jatianki bakebo ja yokawanaxbi saa iki peokokana iki rakekan ayora. Moa jato ranwe akabi aka iki ja nugkui ainbo baken moa atipanyamakin. Jaskara oinxon westiora baken chii mapo mesotana ja xontakoshoko besaa aka iki, jaskaa chii mapon bepota jakonma tenei sion iki winiaitianronki ikai jan jato axona waibo manish itan mesko xobin mapoa baneti. Jaskara oinxonronki joni jawen awin betan ishtoa iki xontakora ramiakanai ikax, nokoxon oinkana ika iki jaskarakon, jainxonki jaton bakebo notsinkana iki, ikaxbi ja xontakoshoko ika iki xobo bochiki neetax joneta, pakewe non mia binon akanabiki pakakires bewa iki jan bonon ikax, jaskati bewa basimabironki ika iki paka jaki mepitanan biakebainkin, jainxonronki akana iki pakabo xatepakekin, xatea kaxkékawanai oinkanaronki ikai westiora bake bishinshoko naraka ikaxbi ja bake ika iki winikasi jawekiati yamaketian, jainxon onankana iki moa jawekiatibo keyota. Jaskata pekao, ainbo namameran jawen titan yoia iki, -miba ea kakasabira nokon bake ramiakanke, ramara mato teeti jake maton niskamanbi jawekianox, mia jain niai bainko katanwe jainra min meranoxiki mesko berobo ja banatibo, bixon min wainko bananoxiwe mia yoaya inon- aronkia iki. Nete xabaketian jaskati yoiwana seneanki bainko benabokinronki meraa iki meskokeska berobo, ja bipakea iki, jainxon wainko boxon bana iki, jaskaaxon banakin peokana iki.""",cuento
2023,Ashaninka joniboan xobo akai,""" Xobo akamabiparira ashaninka jonin oinai jain xobo ati mai jakon iamax jakonma, senen keya mananrin ixon. Nato jonibaonra oinai jaweranoki taebo iamax weanbo ochoma iki jainoabi yomeraxon jawekiakanti kopi, jakopira xoboakai nii naxaran itan wean kexabo, jaskaribira oinkanai jaweranoki mewebo jaa yoinabo ochomakea ati kopi. Jene ochoma ikenra jainoa onpax bikanai, jainxonribi yoina maniakanai ja mewenko beabo sotanxon jaskaaxon jaton rarebo betan bakebo jawekiakinoxon. Icha ashaninka jonibora noakeskatishaman tsamatax jemankoniax jayamakanke, jatonbiribi ocho jaskarabo riki jabo, wean kexa, manan ikainko iamax ocho niimeran jaa, ja kopi riki jaboan xobo westishamanbo itan ochobo ikaxbi jaton bakebo, yoxan, yosi, rayos, baban ewa itan wetsa kaibobo pataxbi ikanai. Shipibo joniboan akai keskaribira akanai xoboakin niimeranoa ja atibo bixon, jatiribi xobo chikeyomabo, maxkotanishaman ikaxbi jaton tapo keyares. Jaskaribi riki nato jonibo atsa pitin itan xeatinin keenbo, jaskara ixonra akanai xobo ochomabi atsa itan mesko yoabo banakin. Nii xaran jakana kopi riki wetsatian jaton xobo rabe tapoyabo iamax natapotinkobi tapoyabo. Rekenparira toponkanai jawetio keya, naxba, nenke iamax aniki xobo ati iki ixon, jaskaa pekaora nichinkanai wita nenkeshaman (keya iti kopi) jainxonra kanobo apakekanai, ja seneanxon tawabo pishiankanai, ja pekao moa akanai xewakin kantsin iamax xebon pei, wetsatianbo akanai jepe pei akin, jainoax jaton xobo riki sino tapoyabo, panan jiwi toexon chike akanabo, Ashaninka joniboan xobo akai jatiribi chikeyomabo. Nato jonibaonra jatonbicho tee ayamai jabora akinanankanai, pitiabi xeati axon tsama tsamakin akanai jaton kaibobo jawekiakinkin.""",cuento
2023,Chomo ati onanwe ,""" Jonibenatianra nato paron shipibo jonibo nokoxon inkabaon mesko jawekibo ati jato axeakanike; inka ainbobaon shipibo ainbobo onanmakana iki waxmen toro axon chopa atibo, keneati itan mapo axon mesko jaweki pikotibo: kenpo, kencha, chomobo jan jawekiatibo iamax xeatiribi. Neskara jawekibora apaokanike itan ramakamanbi areskanai, ikaxbi rama jan jawekianoxonma maronoxonres, jainxon akanai bebon jakoinrabo moa meskoatibo onanxon itan menin ixon jakon teebo akin. Jaskara ixonra non ointi atipanke metsaira chomo, kencha, kenpo itan wetsa jawekiboribi titabaon akai. Mapo akinra ainbobaon mesko jawekibo tsinkiai, nato: mapo, ja riki mai chawa ikaxbi wetsabires maima, xetin mai, jarake joxo itan wiso mapó, ja wiso riki kentiati mapó, jakaya riki kikini jan kenkanai; jaskaribira bikanai mei, ja riki chorish jiwi payota raxaka bixon menokana tsiste keska banetai, ja reneara ikai wiso poto baneti, jara mapóya meinkanai jatian banetai mapókonbi; wetsa jaweki bikanai riki itawana jan keneati ja riki makan jisa ja onpax akara banetai wisotanishaman jene; biribakanai manshinti iamax maox jan sikati, ja riki mai chorish makankasaitanishama, joxo riki maox Chomo ati onanwe 44 jatian ja panshin riki manshinti; senentiainbo tsinkikanai yomoxo betan senpa moa tee keyonoxon jan sikati rapene inon ixon. Westiora chomo anoxonra rekenpari mapó mai bixon mei betan meskokanai ja ati jawekira akanai meinti akin, meina pekaora moa bin iamax xetin iketian westiora meken tonko senen bixon chomo xama peokin akanai ja riki chomo yakati senen. Ja xama aka pekaora jaweti patsabo ja mein bixon tabaranin tarankanai nishi keska wirish nenke banetai kaman, jainxonra moa ja xamaki ketankin mayakanai, jara xapan nawexkanai poroabokin moa chomo weninkin. Moa chomo keyoa yakatara jaweti nete winomakanai mapó manxanai iamax chorishai kaman, iyorai chorishamabira raskikanai maoxan iamax manshintinin rabe akin iamax kimisha akin, jayakaya chorishti kopi. Moa chorishkentianra renkakanai, renkati arakanai westiora makan wisoshaman itan sibashaman, jan renkeara ja mapokan yorabo siba itan pene banetai, Jaskara baneketianra itawananin keneakanai jaya oiti kopi, oikin keyoa pekao senentiain akanai yomoxoni sikakin ja mapó oiya matsiamabi. Mapó ati teebo akin peonontianbira ainbobaon jakoanbokanke ramakamanbi moa jan jawekiatibicho shinanxoma ja tee akabo maroxon koriki bixon jaton bakebo kirika amati iamax jawekishokobo bixonti shinanxon. Jaskara ikenra shipibo ainbobaon tee metsairabo akanai kopi non koshi shinan meniti jake.""",cuento
2023,Yine joniboan kene ,""" Yonga riki jaton akabiribi kene, yine jonibaon join ika, jatian yongata arakanai keneati iki ika, ja kenebo riki mekemanbi akanaibo. Nato kenebora akanai mesko chopankobo, nato: tari (jeki mkalu), chitonti (mkachri), pisha (tsapa) itan maiti (sagyeta) ikainkobo; jaskaribi mapó akanainko, kenpo (kajpapago), kencha (kolpeto) itan chomo (gashgaji) pishtatianbora jaton yorankoboribi mesko kenebo akanai. Yine jonibaonra kene riki ani xaoshamanbo, jabaonra yoiai jakon keneakaronki iti jake jaweranoxon peowa jainribi mepitoshitax keyota, senenbires aabokin aka; jaton kenera peokotai rastoman kanoaka, jainoax metsashama ketana iti jake, ja tee akai ainbo riki kikinbires menin, jaskara ixonra akai senen itan metsa kene banemakin. Wetsa jawekiribi, jatonra keneakai mesko jaweibaon: maxe (gmu), jaton onana manobiribi (tlipi), keneati mapó (gitawna) itawana keska, naneronki yora atires iki. Nato joniboanra jaton yora keneakai pishta aninko bonoxon, jainra ikanai meskoti kenetax boi jaton kenekan wetsabo manaikanti kopi, jaton chopa, kenpo, chomobo iamax jaton yora kenebo jato oinmai, jainkayara oinkanai meskokeska kenebo ja ainbobaon pikoabo. Jaskara pishtankoxonkayara xontakoi senenai yine ainbobo jaton yoxaman bekeneaxon rakene akanai, ikaxbi wetsa yoshamanbiresma iki jan jato akai, iti jake ja xontakonin titan tita, ja yoxanboankaya onanshamanxon akai kene akin ja xontakonin biti jonin oina iti kopi, jaskarainkaya ja benbo itan ja xontakonin kaibobo jakonbires banebekonkanai pishtankoniax. Neskara keneboribira yine joniboan jeneyamai, nishi xeaxon mesko kenebo oinkin nekebi pikokanai, jainxon ja kenemeranxonra bakebo isinai benxoakanai. Jaboanra yoiai titan chixanameran ikaxbironki ikai bake Yine joniboan kene Min kirika ikainko mia yokata yoiti teebo awe: ¿Jawerato paron jaaborin Yine jonibo?, ¿Jawekeskaakin kene akaiborin? Wisha yoyo akainoa, ¿Jawekeskaaxonki Yine ainboboan keneati onanai? Keneanoxon ja jaweki bikanaibo min kirikain wishapakewe. Shipibo ainbonin kene akai keskaribiki Yine ainbonin akai? Ja pichika tsama itinko wisha ika yoyo awe, ¿Jakonrin Yine ainbobaon jaton bake xontakobo jaskaakai?, ¿Jawe kopi? Min kirikain chitebo axon joibo yoiti maxkatabo wishawe: ¿Jaweboki yoiai ja wisha tsamata min yoyo akainkobo? 48 mesko kenekan rakoa keska iki, jaskarainoa oinxon onankanai jaweranoax peokotarin ja isin ixon. Kene ati jawekironki ainboboan ati jawekibicho iki, benbobaon jawetianbi keneayamai jaton axe jaskara iketian. Yoxanboanronki jaton bake ainbobo maxkoshoko ikenbi axeakanai keneati, akanai jaton mesko onana jawekibo ja bakebo axeakin. Jakoankin yoibokin tanamakanai, jatian ja bakeboan akai yoxanbaon akai mawakin kikini axeai kaman, jaxkatax ikanai ainbo meninbo baneti jaton yoxainbakea axebo biax.""",cuento
2023,Yoinabo namiati  ,"""Non jemankobora ramatianbo non oinshamanyamai jonibaon icha yoina retexon namiakanai, jaskaribira yoinabo namiaxon xobonko bakebo betan jawekianoxon botibo moa jashamayamake niimeranoa yoinaboribi keyotaitian. ¿Jawe kopiki jaskara jawekibo winoti iitai? shinanxon oinara icha iki jaskara kopi neskara jawekibo winotai, iti atipanke aresbireskin jonibaon yoinabo retea, niibo akonbireskin keyokana itan wetsa jawekibo kopiboribi, jaskarainoax yoinabo keyotai, wentamekanai itan ochokanai. Universidad Radboud akanainko kirika akai ainbo Ana Benites nii betan yoinabo onanoxon samatai ainboninra yoiai: “Nato netemea niibo itan jeman jaa jawekiboronki keyoti iitai 90% kaman, jaskara keskaribira non nekea niiboribi itinke, jaskara meraxon xontakonin onana keskaribi. Wetsatian pishiman jemanapo yakaxonra non yosiboan noa yoiai, jaskaakin niimeranoa yoinabo yomerakatikanaibo, jainxon ramatian moa jaskarabo yama. ¿Jawekeskamein ikatiai moatian niikamea yoinabo yomerati? Nato onanti kopi riki rabe jaweki noa yosin yoiai non shinanti. Rekenpari, jan yoina yomeratibo non onanti, jabo iki: pakapia, tepi, chikaro itan waninpia ikaxbi raonkanabo; japekaora, non onanti yoiai, jaskaakin yoinabo yomerati; yomerakatikanai meskoakin, nato: jiwi bochiki tapoaxon, maspóaxon, mewenkonia itan mesko taranpabo axon. Jaskaakin yoinabo retexon namiaxon apaokanike jaton bakebo itan rarebo  jawekiakinkin. Ramatianra, icha yoinabo moa yama ikax jaskaakinshaman yomeratikoma iki, jakopi riki jakon non niibo itan yoinabo namiaxon jawekiayananbi non koiranti nenoax basimabo non bakebo jayaribi ikanti kopi.""",cuento
2023,Yaminahua jonibo onanwe  ,"""Yaminahuabaonra yoiai yoina namiatironki aresbirestima iki mesko jawekibo onana iti jake, jaskara ikax, iti jake jan yoinabo maniati jawekibo ayorakin onana joni, yoinabo aka jaskatai, jaskaaxon retetibo itan taranpa atibo iamax wetsa jawekiboribi onana. Yoiribiai yoinabo ati riki nonbicho iamax ichaxon ati jaweki, ja jawekiati yamaketian iamaxon jaskara tee ati shinankana iketian ja seneankin ati. Ichaxon yoina akira senbobainkanai ikaxbi basicha ja teebiribi aki mekekanai yoinabo ochomabi nokokanti kopi. Jaskara ixonra non onanke, yaminahua jonibo iki tsinkixon yoina akaibo, jaton axebo keyomatima kopi. Yoina aki bokanamabi jaton yora wasten koshonkanai, jainxonribi mesko pei raobaon akanai jan yomeratiboribi raonkin. Jaskaxonpari akanai moa yoinabo benakin peokin. Niimeran yoina benai boax basikinra, jain ikantipari peota akanai, ja iki, yoina atanax yame joax jain oxati iamax yoina akanabo jain tsamanti akanai. Kawan kawankin niimeran mesko yoinabo yobin akai meraxonra nato joniboan jain yoinabo niai itan tsinkitai ponte westiora bai akanai, jaskataxra westiora maspo akax jain jonekanai, ja iki xebon peikan chitekana, jainxonbi yame yakaxon iamax netenbi akanai manakin mesko yoina beaibo, moa atires ixon yoina jainoabi retenoxon. Jawetianki yoina namiakai joni xobonko yamai yaminahua ainbora yoina namiatiki itan jawekiakasaiki bewa bewai onisi. Netebo winoketian iamax basia pekao moa mesko yoinabo namiakax yaminahua jonibo jemanko beribakanai icha yoina akax, xobonko nokoxon benxoakanai westiora peotain jaskatibiri akana ikainko. Nete xabaketian jatibi jeman jaa jonibo tsinkitax rarokanai, jainxon ja yoinabo yoa akanai jatixonbi jawekianoxon, moaribi waaketian akanai jawekiakin, tsoabi maxkayamai jawekiatinin. Jan moatianbi yomerapaokanibo iki kanoti, piabo, jaskaribi tepi, chikaro itan wetsaboribi. Yoina yomeratira neskara iki: Beshe iamax maxko atimapari, yoina ani akin ichama ati jawekiati senenres; jatonbi shinanxon joi seneankanabo, wetsankoniabires iamax wetsatio anibires yoina yomeratima, jake jainoa atibiribi itan jatio ani ati shinankana ja senen akanti jake. Jatibitianronki yoinabo yomerati jakon iki, yamake jatianbicho ati iamax atima joibo, yomerakaskin kaxon aresti ikaxbi oinshamanxon ati, yoinabo keyonaketian.""",cuento
2023,Yoaboya itira jakon iki,""" Moabora non yoibeke, noa shipibo jonibo riki wain teetaibo. Moatianra maroti shinanax wain teetai joniboma ipaokanike, kaibobo iamax rarebo jawekiakinti shinanax ikanaibores, jaskara kopira akatikanai mesko kokoti itan piti jawekibo waiaxon banakin; yoabo banax moa jawekiati senen iamax jakon iketian ipaokanike kenanani ja jayatabo meniananox. Kirika akai ainbo Alida I Diaz betan Carlos Meza janeya joni Universidad Mayor de San Marcos ikainko axeaibo, ja rabekanronki shipibo jonibo jaskara onankanke, jaton tee axon wishainra yoiai neskara. • Shipibo jonibora icha korikiati shinaonmabo ikanai, wetsa jawekibiribi shinankanai, axei ikana ani jeman jaskatax jatibores. • Ramatianra tee yamaketian jatonbi tee pikoi ikanai, wai akin, yapan teekin iamax namiakax marotibores, jaskara ikebira jaton koshiboan akinyamaresai, moa jatobicho jenekanabo ikanai. Ja joibo yoiai ninkaxon shinanara ikon itoshitai, ikaxbira jaskara shinanbo jaimashaman moa jene jenebainkanai. Ramatianra jonibo wain teetai maroti shinanya ikax, jaskaaxon koriki biti kopi jaton bakebo kirika amati itan maxkata jawekibo binoxon, ani jemanko bokanketianra wetsa axekanbo jato tsaiya jainxon bikanai mesko jawekinin teeti shinanbo, ikaxbi teebo yamaketian akanai wai akin jeneyamakin jainoabiri korikibo biai ixon. Wai axon yoabo banaxon bixonra jain maroti ikainkobo bokanai maronoxon, wetsatianbora kopicha marokanai, ikaxbi, jatibitiankayara kopimashokoira marokanai jaskara biai joniboan aresbireskin kopiakana. Neskarabo winotai oinxon rama non shinanai itan yokatai: ¿Jaweki rama non ati iki nato itimakeska jawekibo winotaibo bechitenxon jakoncha imati kopi?, ¿Tsonki noa akinti atipana ja jawekibo? Icha joni wain teetaibora koshi teebo akax korikiakanke, ikaxbi jaton yoabo maroti onanax itan icha jawekiboribi jaton wainko banax jabi jawekiati itan marotibo senen akax; non ointi atipanke manan jonibo iki jaskati teetaibo. Rama shinanta, ¿Jaweatirin wain teetai joni ixon yoabo maroxon icha koriki biti kopi?, jawemakan, tsinkitax teeti akinanani, wai axon icha yoabo banati: paranta, xeki, poroto, tama, chikiraya itan wetsa maroti jawekibiribi koriki biti kopi. Nonbichokainxon teebo akira jawetianbi noa aniamai, jatibi tee riki wetsabo betan akinanankin aka jakon moatian non rekenbo ipaoni keska. Noa maroti yoabora iti jake jakon, kopicha ja biaibaon noa marokin bixonkanti kopi.""",cuento
2023,Aimara jonibo onanwe ,"""Aimara jonibora ramatian jake kimisha ani paronko: Perú, Bolivia itan Chile ikainkobo. Perukanra jabo jake Puno, Moquegua, Tacna itan wetsa mainkoribi, ikaxbi ochocha itan manainko ika jemankobo. Aimara jonibora jonibenatianbi iiberainkana iki wain teeti itan xobi piai yoinabo kai ati tee aki. Jaweranoki jato jaa jainra teekanai ikaxbi iti jake westiora manan ian ochomabo ikainko, nato jonibora kikini teetai japekaora jaton jawekibo marokanai, jaskara kopi riki korikiabo, jawekibo maroti onan ikax ikana. Mesko jaweboanra teekanai, yoinabo kai aki, wainko yoabo banai, piti kai aki teeti. Yoabo banai teekinra nato yoabo banakanai: papa, xeki, poroto, chikiraya, wetsaboribi. Jainoax jatiribi aimarabora mananbochiki jakanke jabora teekanai nato yoinabo kai aki: waka, caraniro, ovija, llama itan wetsaboribi. Nato joniboanra mesko tee akanai, ainbobo betan benbobora teekanai jawekibo aki, tsoabira teeyoma yamake, benbobo riki mai chiniti, oroti, mai toponti, yoabo jakon iketian tsekati iamax teketi tee akaibo; jatian ainboboanra akai wai banakin iamax jawekiatibo yoati teebo akai. Yoinabo inaati tee atinkora benbobaon yoinabaon rani tsekai jatian ainbobaonbiri yoinabo xobi pimai.  Waibo banatiainkora ja jonibaon mayakin yoabo banakin, jainbicho bana banama, kawantankin akanai, ja jain banakanai mai iki aynuqas akanai mai, ikaxbi ramatianbo moa jaskarabo oinshamantima iki ani jemabo abotankanai kopiribi (MINSA 2010). Punonkora Titicaca akanai ani ian jake, ja kexara jake jemabo, jainra jonibo teekanai yapa yomeratinin jainoax yoina kaiaxon namiatiribi, ja teebora moatian akatikanai chuka liwi akin. Senentiainbi jake wetsa jonibo noyai yoinabo reteti tee akaibiribi, ani pishtabo jaketian yoinabo retetinin tananankanai, ja axebora jeneyamakanai ramatianbi.""",cuento
2023,Yobinbo biti onanwe,""" Niimeranoa yobinbo ati riki non rekenbaon axe. Rareboya ixon yobinbo bixon akatikanai bakebo jawekiakinkin, pitibimibo, kokoti yobinbo benai katanax joxon jato chanikatikanai ja beabo akinti kopi, jaskarabo jawekiakai ikaxra ikatikanai jakoni jaa jonibo. Jaskaribira akatikanai niibo jaton koshi yokakin, ja kopi akatikanai samakin, jaskaaxon nekebi itan shinanmeran koshi biax ikatikanai koshi jonibo baneti. Rabekeskaakin yobinbo jawekiatira jake, ja iki neskara: Reken iki, jawen jiwimea bitananbires kokoti, natobo: Jepebero, keo, kopen, toranpi, pama, texóbimi, xaná, yae, shekesh, xankon, binonpachi, kaxawaro, jenenxenan, kapebechanxenan, poaparixenan, komanxenan. Japekaora jake yoa axon jawekiatibo: binon, jepeisan, isankon, kantsin, komanbero, jainoax wetsa bimiboribi. Jatibi non yoipakea yobinbo biira bokanai niimeran benaxon biti kopi. Wetsatianra meratikoma iki ja bimibo jiwibo moa keyotai kopiribi.  Yobinbo benai kaira noabicho kati atipanke iamax ichakeax karibati jakon iki bakeboya tsinkitax. Niimeranoa bero betan yobin bixonra borosa iamax tasaoma ixon xebon pei nabiroaxon papianan xobonko beti jakon iki. Jainoax, jaribake jenenkonia yobinbo ati, ja yobinbora baritian bimiyamai jenetianres, jaskara iketian ja benai kati jake nontin. Rama onanwe, jainoa yobinbo betan berobo biti jiwibo riki meskoribi, jatiribira raston itan keya iki, jakopira jawen bimibo binoxon rekenpari ointi jakon iki, wetsa jiwibo wirish iamax nishiresbo iketianra reratima iki, jaskara iketianra yobinbo namanxonbi ninixon non biti jake. Jiwibo reraxon jawen bimibo bitira jakonma iki wetsatianbo jainoa yobinbo biribati moa yamai kopi, jaskarabo akinribi nonbikaya jiwibo keyoi iitai. Icha joniboanra niimeranoa yobinbo yamataniketian wai axon banakanai meskó jawekiatibo, nato: santira, pocha, miron, kankan, choin itan wetsa kokoti jawekiboribi, jaskara akax yoakan iamai jaton rarebo betan jakonbires jati kopi. Non yosiboanra noa yoiyai, jakonra iti iki moatian non rekenbo ipaoni keskatiribi ramatian noa iti, yobinbo banati, niibo koiranti jainoa jawekiatibo binoxon itan niimeran jikinoxon jawen ibopari yokati jatibi jiwibo iamax niibo iboyabo iketian, jaskaaxon non yosibaon esebo konini iitai kaya aribati kopi.""",cuento
2023,Wampis jonibo onanwe  ,"""Moatianronki, wampis jonibaon ikon akatikanai koshonmisti itan samaxon shinaman bewaanan isinaibo benxoati jawekibo, jainoax wetsa netenkonia jonibaon iamax jawekibaon jaton koshi yokata menikanti shinanboribi. Kimisha keska koshi ikatiai jaton yoiai joni ixon yokati iamax biti atipana: jato jakonma akanaibo kopiti koshi shinan, jaton jati netenko jakon jawekibo nokoboti itan shinanmeran yorayabi koshi inoxon biti shinanribi (ILV 2006). Jaskaribira, ikon akatikanai wetsa neteorikea jishtima jonibo yokaxon jaton koshi bitiribi. Wampisbaonra akai nugkui akanai jaweki rabikin iamaxon koshi yokakin (wetsa neteorikea jaa jishtima jonibo, jatonki menia iki ainbobo wainkonia jawekiati yoabo) waibo axon yoabo banakana jakoni xoxoax icha yoayabo ikanti kopi. Jaskaribi riki, jaton axekan ikin pishtabo aribakanai, Tsantsa janeya pista (rawibo yatanxon texteti), nato jawekibo axon oinmakanai wetsa jonibo jato ikonbires sinabo, koshi itan tsonbi ayontima jonibo onankanon ixon, ikaxbi, ramatianronki nato jawekibo moa ayamakanai, moatian ikatikanai axebores. (AIDESEP et al. 2000). CAAP (2008), wampis bakeboronki yoinabo yomerati axekanai jaton anibaon jaskaakin akaibo oinax, jakopi yomerai bokanaitian bakebo jaton papa betan bokanai, jaton anibaon axebanon ixon iwekana. Nato bakebaonki akai peokin yomerakin peiya maxko yoinabopari (isashokobo), ja ati kopi jatonbi pia akanai. Ja pekao, moa jatonbinix yoina yomerati axekana iamax rakoshkana ikaxronki bokanai niimeran yoinabo benai jatobicho. Jain jakanainkonia niibo keyotaitianra jaton jati nete itan axebo koniniribi iitai, ayorakin petroleo betan oron teekin jaton mainko jikixon ramiakin jiwibo keyobokanaitonin icha masaribi jato shinamai. Nato joniboronki yapabo yomerax, yobinbo biax itan yoinabo jawekiaki jake. Jaton niiboribira moa yamatanike, jaskara ikax yoronribikanai mesko yobinbo biti. Neskarabo winotainra jaton korakanin jato eseai jiwibo reratima jainoa jatibi jawekibo bikanai kopi, jainronki jake jawekiatibo, jan xoboatibo, jan raometi itan jatibi jato kennai jawekibo ixon jato yoiai. Nato joniboanra ikoankanai niibo iboyaboribi jaskara kopi koirankanai, ikaxbi jatixonbishaman ayamai koiranti joi seneanti.""",cuento
2023,Non raoboan raometi axeno iwe,""" Non raobora moatianbi reken jonibo jan raomepaonibo iki, ikaxbi, baritiabo winoboaitian nawabaon axekan noa tsaiketianribi nato axebo itan ja shinanboribi moa konina iki. Moatian ipaoni keskama riki ramatian, akatikanai non raokanbi meskoti isinaibo raonkin, jaskara ipatanboax ramatian moa jaskarama iki nato jaweki kopibo: Jaskati nonraobaon raometi onanyamax, iamax, jaskati raometibo onanaxbi moa jainoashaman biti yamaketian ayamakanai jato raonkin, jainoax, nawabaon raonres raomekin, jemankobo jainoa nawabaon rao biti xobobo peokoketian. Wetsa jemankobora japarike non rao benaxon biax raomekanai, ikaxbi non yosiboan noa akinti jake itanribi kirika axeai ranonbo ixon yosiboan yoiaitian wishati jake shinanbenonaketian. Jarake meskoti raometibo, nekebi iamax shinanmeran itiribi, ja nekebi iti riki non rao peibo, jiwibo iamax wastebo bixon raoakax raometi. Shinanmeran raometibo riki onanya, meraya iamax payanmis joni nishi paen meran xoon amax iti. Nato jonin biai jatibi koshi shinanbo rao peinkoniabo jaton kaya betan yoyo ixon iamaxon wetsa neteorikea shinanbo betan niweboyabi biax ja koshiya ixon payanxon, xoon axon isinaibo benxoakai. Nawaboan raobo jakonmakin xea koshiorabo ixon yorabo ramiati atipanke, ikaxbi, non raobo onanax jan raomekinra ichayora koriki potaxmabi noa benxoti atipanke isini, itan moatianbi non rekenbaon shinanbo konini iitai non kayaaribati jakon iki. Jarake mesko raobo jan raometibo, nato: chixo rao, kinan rao, yona rao, nonbé rao, mapon chexa ati rao, oko rao itan wetsa isinbo raonti raoboribi. Jaskaribira jake mesko raobo jawen peikamea biti itan jiwi bichinkonia biti, jaskara raobo riki natobo: chochawasha, waxmen, rimon, wisoxawi, wisokari, bonshish, nepax, rome, nane, isintapon, bonajene, matis ati, charanwaninrao, jiwiwaran, pionis, ronon ewa tsewerao, pisisisa, axe, menta pei, binpish pei, kasho pei, maraba, kinanrao, yonarao, bataxobi, wiso pionis, joxo pionis, barirao, manxaman kawati, aná, maxe pei, mesko wastebo, kanachiari itan wetsa raobo. Nato janepakea raobo riki meskoti isini jan raometi jakon, ikaxbi onanax noa iti jake benxoti kopi. Westiora yosi raonmisti onan yokatara yoiai neskati raometibo: -Jarake isinai ixon raoaxon raobo xeati, jan poakati raobo jaribake mesko peibo kobiankax iti, jainoax jake, peibo chiikan menoax yora koin ati raoboribi, itan jan sikitiboribira jake. Yoxanbaonra akai ranonbo chikishyorabo iketian rayati raobo kinanmakin jaskayamakin repokanai rome pachixon jawen jenen, jaton anibo teebo akinti kopi, neskarabora ramatian onanti jake non yosibo keyotamabi -akin noa yoiai yosin.""",cuento
2022,Pies negros jonibo onanwe,""" Pies Negros jonibora japaokanike México paro ochomatani, Estados Unidos maimea noakeska jonibo wetsa join yoyo ikaiboribi. Boan boanai jonibo itan wai tee akasmatanibo, búfalo yoinabo namiatinin rayabores jawen nami pinoxon, bichi bixon sapato atikopi, jainxon jain oxati tipis janeya xoboaxon jan mapokanti kopiribi, jawen jinaronki akatikanai jan yomerati kanotiakin, jainxon jawen machan jan reteananti meskobo pikokankin. Peiya yoinaboronki piamapaokanike, westiakin yapa yomeraibo itan rome akonbireskin banaibo janbi jakonma niwebo xoon ati. Jaskara iikanainbi joxo jonibo jatoiba nokoxon cabayobo betan mesko jan reteananti jawekibo bekanketian nato jonibo janbiskana iki 1730 baritianin.  Japekao 1900 inontian toponkana ika iki 25,000 nato jonibo, ikenbi, mesko isinbo, pitin iti itan reteananti jaweki peokoxon 6,000 joni retekin keyoa iki. Ramakamanbironki jake nato jonibo ikaxbi moa ichamacha, jaton esebo itan axebo aparikanai chibankin, jainoax jaton mai jain jaa moa animaboribi. Búfalo bichi bixonronki jakonshamankin barin choshimaxon ainbobo menikatikanai jabaon mesko saweti chopa, sapato itan jain oxakanai xobo jan rakotibo atin meninbo iketian, ja oxati xoboki ikatiai kimisha mitoro jawen keyá jainoax chosko jawen naxbá jiwibo chankanxon jain oxatibiribi akana. Jaton ainbobaon teeribi ikatiai bakebo koiranti, mesko rao jiwibo banaxon koiranti, itan jatixonbiribi jiwibo koiranpaokanike jameran meskó koshi shinanboya niwebo jaa shinanxon keyonaketian. Jatian benbobaon tee ikatiai mesko jan reteananti jaweki ati, yoina namiati, jaton chopabo metsaakin keneati itan jaton oxati xobo sikatibiribi.""",cuento
2023,Raroshaman yapabo,"Raroshaman yapabo Paron itan ianman yapabo betashi, betashiai oin ointi riki nokon keen. Joxo manxanmanra moara yomerati netebo nokoke ixon noa onamai.",cuento
2023,Yapabo,"Yapabo Choronrai, yapabora choronai, choronrai, jenenkora choronai; shakonrai, jaton jinara shakonai. Maxkora yoyo ikai, maxkora yoyo ikai, jonebanon itan pikoyamai rikankora ea pakenake, jonebanon itan pikoyamai rikankora ea pakenake.",cuento
2023,Ashninka jonibo,"Asháninka jonibora, maxkotianbi pian yomerai axekanai. Jaton anibo oinaxra pia itan kanotibo ati axekanai, jaskarabo anoxonra akai jaton wanin taxo bikin. Jatian ja rebobo nexanoxonra akanai, shiari risbi bikin. Nato jawekibora wetsatianbires ayamakanai jara akanai oxe neteshaman iketian, jatian bake itan bakeranonbo yomerati onanbo ikai.",cuento
2023,Xeki banati,"Xeki banati Carlosnin anibo riki Awajún jonibo jabo iki Región Amazonas ikainko jakana. Jaton xeki banamabira, oxepari oinkanai. Jainxonra, chachitinin mai kiniakanai jain xeki bero napoti kopi, kimisha berobo kinimeran napokanai.",cuento
2023,Raonmetibo,"Tikuna jonibaonra akai jatianbi joni isinaitian raonkin. Jawe isinyarin ixon onanxon akanai rao akin wetsa jawekibaonribi raonkanai peinbichoma. Ja raonaibo iki ainbo itan benbo rao ati onanbo wetsanbiresma, ikaxbi jake isin ishton raontikomabo jatian oni xeaxon bewakan raonkanai.",cuento
2023,Xeki biti," Carlosnin rarebo riki Yagua jonibo, jabaona iki atsa kikin jakonyora yoa. Yagua jonibora atsa wainkonia bii kai, neskati yoyo ikai atsa titá jawe min bakebora en jeneyamai winitima kopi jaskaribi en atsa yoa aka kaiti kop",cuento
2023,Tikuna jonibaon map akai,"Tikuna jonibaonra jan jaweki ati shinantaanan map akai, ja iki jatonabiribi iti jan jaweki ati shinan. Nato jaweki janshamanbiri akanai riki map, jara akanai mei betan meskoxon meinkin jaskatax koshi inon ixon. Map biira westiora jonibicho kati jake jaskaayamabira map jakomaatai. Nato map ati teera akanai ainbobaon, jatian akanaitian jaton yoxanbo map ati onanbaon oinxon jato amai. Jabaon map akanai oxe minkoketian. Map akin akanai ani chomo jan atsaxeati itan paiyawar ati. Jatian aniorama chomobo iki jan onpax yasantibiribi, jainoax jaribake kench jan pitibo ati, kent jan yoa ati jainoax kenpo jan xeati.",cuento
2023,Mishkitinin yomerati,"Mishkiti Ja wishá pikoa: Chonon Kate Mishkiti riki jan paronko, ian, taenko itanribi taxbain yomerati. Ja riki wirishshoko aranpiri kenshoxon kowekitaanan risbiki iamaxon naironki nexaxon tawan iamaxon taxo wirishan nexa. Ja mishkitiain riki namishoko wemeti itan jarake ani iamax beshé miskitibo. Mishkii kamatianbi riki bimi iamaxon nami pakexbo tsinkiti. Moxobaton mishkinoxonra tonkon atiribi non ati jake. Ja tonkon atira moxobaton mishkitiain maxkati yamake. Paronko, xateain iamaxon iain mishkikinra ani mishkitinin ati iki bawin, amakiri itanribi joxo bawinbo non biti kopi. Ani mishkitibo riki jan ani yapabo mishkiti. Maxko mishkitibo riki jan maxko ian itan taxbain bimi manainko (jiwi bimibo) jan mishkiti tantoyapa, sipan jainxon picha binoxon. Neskara mishkitibo riki jan anima yapabo mishkiti. Bakebaonra, jaton papabo betan yomerai kaxon maxko mishkitinin mishkikanai.",educacion
2023,Ashninka jonibaon yomerai,"Asháninka jonibaon yomerai Asháninka jonibaonra meskoakinbo yomerakanai, neskarabaon: pian, mishkitinin, nasan itan rikan. Yomerai kamabira, nato jonibaon “waste” nakaxon jaton mekenbo, piabo, mishkitibo itan rikabo xoon akanai jaskaaxon icha yapa yomerankati kopi. Asháninka jonibaonara kikin jakon iki icha yapa yomerati jaton anibo itan rarebo betan tsinkixon akinanankin jawekiati kopi. Yapabo riki jaton rarebobaon jawekiatiboribi jaabaon jaton yora koshiai iti kop",educacion
2023,Banati peokoni,"Banati peokoni Jenen ewa pekao shipibokonibo jonibo jawe jawekiatioma baneta iki. Wetsa nete yamekirishaman, ainbonin westiora isá mashinko noyai oina iki. Ja ainbora ika iki neskati: - “Mia joni ipain min ea wai axonon” iki, jainxon shinanbeirana iki. Moa yantanpake, jawen xobonko westiora bake ranon joa iki, jan yoia iki: -“Eara min xobon joke mia keenai jaweki bexoni” akin. Nokon witax witsan awe jatianra mia keenai berobo manai. Witsan aka paketa iki meskó berobo, xeki, tama, atsa taxo, paranta itan wetsaboribi. Ainbonin aka iki bero manaibo bikin, jaskaxon jawen jemankonia rareboribi menia iki. Jaskara winonitianbi, jonibo axea iki wainko yoabo banati jaskaxon jaton rarebo betan jawekiati kopi.",educacion
2023,Shawi jonibaon banai,"Ea riki Pike Shawi joni. Mato yoibano nokon rarebora bananox basichapari benxokakanai. Banamatianbira nokon papan jonibo jato minka ati chaniai jaskaaxon banakinkanti kopi. Banati netera, nokon papan yamekirishaman noa jishteain noa paronko nashiti kopi jaskaxon Kumpanamn koshi biti kopi. Nokon titanra atsaxeati pae toai jaskaxon noa akinaibo rarebo mnati kopi. Jainoax, wetsa titabo betan, minka akaibaon piti yoa akai. Jaskarabo akanaikaman, noabiribi tsiniai, ikaxbi ja banakanaitian non pataxyamai. Banakana pekao, jatixonbi piai itan atsaxeati toroti yakaxon xeakanai, yoyo ianan raroshamanbo",educacion
2023,Pexewa," Nato pexewa riki shipibo-konibaon aka jainxonbiribi meskó mapó, yoman itan waxmwn yomán timatibo akanti kopi. Jainxonra, titan jawen bakebo axeai meskó tee atibo. Xoboshoko anoxonra, jatibi rarebo itan wetsa ochoma ika rarebo minkan bokanai jaskaaxon ishton keyoti kopi. Shipibo-konibaonara kikin jakon iki neskara pexewaya iti, jainxon onan shinanbo itan jaweki ati esébo bake ainbobo axeati kopi, moa yoxanxon jaton bake ainbobiribi axeati kopi jaskara ixon anibotankanaibo jato axeati iamax onamati jaskatax non esebo itan non onan shinanbo keyotima kopi.",educacion
2023,Asháninka xobo," Asháninka jonibaona riki westiora xobo, “jema” akin shinankanai, jainoax koiramekanai itan jain rarebo jaton kaibobo itan wetsa jonibo betan tsinkikanai kopi. Ashaninkabaonra, jaton xobonxon yoa akanai, meskóbo chokakin, xeki xemekanai, jatibi xobo mayakin matsokanai, atsaxeati akanai itan jain tantikanai. Jatibi jain ja rarebo raroraroshamani itan tee akin seneain ikanai. Wetsabo merati joketian iamax wetsaboiba merati kaxon akanai ashaninkabaon akonbireskin atsaxeati xeakin. Rarebo betan tsinkitira kikin jakon iki jatikaxbi jakonax jakana kop",educacion
2023,Yosi Kesin Tsoma iní," Wetsa neteronki, yosi Kesin Tsoma jawen awin betan yamekirishaman wenita iki, ayax itanribi kantsin xama niimeranoa bii kanox sintan, tasá, kawin itan pishin anoxon. Nawebotibi ianatana iki, ayax itan kantsin xamabi merayama iki, jiwi tano xatekabo iketian kikini onisa iki. Yosi Kesin Tsoman rarebobaon, sintan, pishin, payanti, kawin itan wetsa jawekibo ayamakana iki, ¿jawe wetsa jawekibaonmein akanti iki ayax itan kantsin peibo yamaketian? Jaskara iitaibi, westiora joni jabé raenapaoni nokoa iki, jatian jaan yoia iki nato jawekibo jain icha jaa, jaskatax niimeran kaxon merakana iki jaa benai ikanai jawekibo. Jaskatax ¡Kikini Yosi Kesin Tsoman rayos ika iki miskoi ayaxen raonmeekasi, ikaxbi nato jawekibo nawenkobo moa yama ika iki. Jan pikoa: Chonon Kate rarokana iki! jawen rarebobaon sintan, pishin itan kawinbo moa akanai kopi.",educacion
2023,Pitumarca ikainxon yoman timakanaibo," Cuzco jemankora jake westiora distrito jawen jane Pitumarca. Nenora benbo itan ainbobo teekanai chopa aki. Jatian ja chopa akanaitonin jane riki cumbi iamax ccompi. Nato ccompi riki ikonshama soi saweti chopa, vicuña iamax alpaca rani akana, meskó jisá yomabaon soiakin keweakana. Nato chopabo iki moatianbi sawenoxon apaokani, inkabaon sawepaoni chopa. Pitumarcainoa chopan teetai jonibaonra akanai alpaca, llama itan oveja rani chopaakin. Axon akanai meskó jiwi xaká pokotinin pokokin. Jaskaribi, Pitumarcainoa chopan teetai jonibaon akanai meskoakin keweakin jaton chopabo, non oinai jawekibo, netetibi jaton akai jawekibo akaikeskaakin.",educacion
2023,Nomatsigenka jonibaon xeki bikanai," Nomatsigenga jonibora rabékeskati tsinkikanai xeki wainkonia bii kanoxon. Ani wainko xeki bii kati iketianra minka akanai, jatian wetsa iki jaton rarebo betanres biti. Rarebo betanres wainko kati iketian, papabo ja nete nokotamabi jawen bakebo betan benxokakanai. Onan yosi Nitan jawen rarebobo yoiai: - Yamé, nai kikin wishtin icha itan xabashaman iketian iki jakon wainko kati jatian onanti iki oi beyamai, jakopi jakon iki wainko kati. - Jatian oxe minkoketian, jonibaon yokatai jaton banabo anishaman itan jakonshaman xoxoti. - Ainbonin xeki kininko napotai, jawen ibon botima kopi. - Xeki riki panshin, jaribarake wetsaresibibo itipanke wiso, joshin itan rapenecha.",educacion
2023,Jiwibaonra noa raonai," Westiora netera, Ranin Koshin jawen bake Inon Sina chexakati sion ikai ninkata iki, porokan chexai ika iki. Jawen awin Katen yoia iki kamentawen onan joni kenai akin, Ranin Koshi kaa iki nokoxon yoia iki nokon bake ea raonxoni kawé porokan chexaa teneyamaira sion itai. Jonin yoia iki kachiokea rao en bibatano. “Marusa” pei bixonra en rao axonai. Min bake koiranwe eara basiamai, moe bixon ja chexainko rishkiwe. ¡Ranin Koshi!, nenora en moa rao beke, jawekeskarin min bake Inon Sina, nato raonra chexa jenetai. - ¡Ikonrake!, nokon bake ea raonxonwe. - ¡Ikonrake, abanon!, ¡Ninkawe Inon Sina! Nato raonra mia benxoai, minra xeati jake nexanshaman kimishakin westiora nete.",educacion
2023,Yanesha jonibaon raobo,"Yanesha jonibaonra raonai rapoaxon, nashimaxon, xeyoxon, tsisten koin akin, jainxon  wetsakeskaxonboribi. Nato raontibora akai onan jonibaon itan onan yoxanbo rao onanbaon. Mesk peibora akanai rao akin, jabo iki, waste, taxobo, nishi, itan wetsaboribi, ja iki jawe isinrin ixon onanxon atibo aresbiresama. Yaneshabaona iki kikin jakon mesk rao jiwibo aniaibo, jabaon raonmetaibo ikax itan wetsa isinbo bechitenaitian",educacion
2023,Secoya jonibaon mapó akai ,"Secoya jonibaonra mapó akai jan jawekianoxon, natobo iki jabaon akai, meskó jawekibo: chomobo, basobo, panchá kenchabo, kentíbo, kenchabo. Secoya benbobo iki moaki mapó biti jakon iki ixon oinaibo jene tsosinaitian, jainoapacho bikanainko kaxon mapó bii kati kopi. Secoya ainbobo iki ja mapó akaibo, akin mapó meiya meinkanai, mapó akabo toetima kopi. Menianani, akinanani ikanai jaton tee atinko. Ainbobo iki ja mapó biaibo jatian benbobaon jato akinresai. Secoya benbobo itan ainbobo iki chopa timaibo itan xewaibo. Ja tee akin jatixonbi jaton anibo betan akanai. Jatian jaton onan yosibaon akai jaskaxon shiari risbiati jato axeakin. Shiari nishi biikanai shiari jiwi raxoxon, jiwin chakakanai maiki jishteainkeskaakin, jaskaakin chakaa ja xakáinoax yoman keskashokobo pikotai, jaakaya akanai shiari risbiakin. Secoya jonibaon neskara teebo akanai jan jawekibo boti kopi. Jan aka: Ricardo Chota Macanil",educacion
